# Burundi : umunyu wa kera n’ukuntu wahingurwa

**Catégorie :** menya-akahise-kawe

**Date :** June 10, 2025 2:06 pm  
**URL :** https://akanyaburunga.wordpress.com/2025/06/10/burundi-umunyu-wa-kera-nukuntu-wahingurwa/

Uwu munyu dufungura uno musi ntiwamyeho mu Burundi. Hari nyabuna uwundi witwa umugonzo canke umushanga. Uwo munyu hari benshi batazi uko wahingurwa, ndetse batanazi n’uko wabaho. Tugira tubibagire ku muriri twifashishije ivyo twasigiwe n’umwanditsi Vekemans, ari we yatubereye isôko mu gitabu ciwe « Burundi Traditionnel, aperçu sur les relations familiales ». Naho nawe nyene atavuze vyinshi, ivyo yavuze biratwungurura amaso tukabona uburyo n’ubuhinga bwa sogokuru.
Mark Kurlansky mu gitabu ciwe yanditse citwa “Salt: A World History” yerekana ukuntu umunyu usigura ibintu bitandukanye mu mico itandukanye: rimwe na rimwe ukaba ikimenyetso c’ubutore, ubwitonzi canke ubutunzi. Isinzi ry’abantu ba kera bawufata nk’igitangaza, aho mu mico myinshi gusangira umunyu vyari ikimenyetso c’ubucuti n’ugushikirana.
Mu Burundi, nimba  hari ikirungo cari  kigoye ironka, harimwo n’umunyu. Birerekana ko wari ikintu c’agaciro cane, gushika n’aho abakoroni hamwe n’abamisiyonari bawukoresha nk’igikoresho co guhendesha abanyagihugu, kugira babemerere kuba mu Burundi no gushikira inyungu zabo. Umupatiri Vekemans yanditse ko uwu munyu dusanzwe turya uno musi utariho. Kenshi bawuronka bavuye kurobera i Uvinza.
Mu Burundi bwo hambere wavahe ? Wahingurwa gute?
Umunyu aho hambere wari nk’ umuzi w’ibuye. Abarundi bakera bahingura umunyu uzwi kw’izina ry’ “umushanga”. Mu kuwuhingura, barafata ubwatsi burandaranda  mu mazi buzwi nk’ “umurago” canke “umugonzo”,  bakabuturira maze umunyota watwo bakawushira mu mazi, hanyuma amazi  akamiminwa akavangurwa na wa munyota ugakoreshwa mu kurunga ibifungurwa.
Hari n’ubundi bwatsi buzwi nk’ “umukangaga”(carex mu gifaransa), n’ubwo barabwanikira  indwi yose canke irenga, hanyuma bakabucucagira amazi, bagaca babukanyura kugira havamwo amazi asosa bayakoresha mu mfungurwa. Hari n’ubundi buryo bahinguramwo umukangaga.  Barawumisha imisi igera kuri cumi n’itanu, bakawuturira hanyuma umunyota uvuyemwo usosagirika ukaba ari wo barungisha infungurwa.
Vyongeye kandi, hariho ubwoko bw’ ubutaka bubiri bwari burimwo umunyu. Ubwa mbere yari ingugo hamwe n’ubundi bwitwa igitumba, bwimbwa mu kiyaya ca Rusizi. Abungere b’inka bifise  barabugaburira kenshi inka zabo zironka ubwo bwoko bw’umunyu kabiri canke gatatu mu kwezi.
Abakenyezi bibungenze na bo nyene barakunda cane kurigata ingugo, mu gihe igitumba co cari cahariwe inka. Hari kandi amasôko y’amazi yitwa amabungobungo, ayo akaba yarimwo amazi asosa nk’umunyu, bakayakoresha mu kwuhira inka  bakanayasuka mu bifungurwa.
Ubwo buhinga bwaroye hehe ?
Wumvirije ubwo buryo n’ubuhinga bwahoze bukoreshwa na ba sogokuru, uno musi wokwibaza iyo bwaroye. Si agaseseshwarumuri bari bakerebutse kandi bari bazi kubana neza n’itunga kama Imana yahaye Uburundi. Ku ca nkenerwa cose,barondera uko bagitorera umuti batarinze kuzera inze.
Aha umuntu akibaza ati : ni igiki none catumye ubwo buhinga bwibagirwa ? Erega naho umunyu dukoresha ubu uva hanze, nticobuza ko n’uwo nawo ubandanya utegurwa, maze akanovera kawo nako abarutse ubu bakakumva ; kumbure wosanga mbere hari n’akamaro uwo munyu wari umaze uw’ubu utomara.
Hamwe ubwo buryo n’ubuhinga twoshobora kubugarukako, burya n’ubukerarugendo bwotera imbere kuko ubuhinga bwo guteka kama bw’Uburundi bwoba bariko burunguka.PS : Turatumiriye uwo wese yogira ico atwunganira kubikora ngo tumenye vyinshi ku buhinga bwa ba sokuru bacu.Inkuru yateguwe na Mpunduyera Arts
