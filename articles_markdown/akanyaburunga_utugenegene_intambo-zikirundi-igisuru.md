# Intambo z’ikirundi: igisuru

**Catégorie :** utugenegene

**Date :** March 25, 2016 12:49 am  
**URL :** https://akanyaburunga.wordpress.com/2016/03/25/intambo-zikirundi-igisuru/

Muri wa mugambi w’akanyaburunga wo kubamenyesha vyinshi ku karanga k’uburundi, n’ubu nyene twashimye kubayagira ku ntambo. Uno munsi dushimye kubayagira ku ntambo yitwa “Igisuru”. Igisuru gitambwa hehe ? cashitse mu burundi ryari ? Gitambwa na bande ? Mbega intambo y’igisuru isigura iki ? Yoba yaratambwa i bwami ? Ivyo ni ibibazo tuja kurabira hamwe muri iki kiyago.
Ni intambo itambwa n’igitsina gabo, kuva ku bahungu batoya gushika ku bisumbuye mugabo bakibasha. Yatambwa mu ntara kama y’ubweru na kumoso ahari intara za Cankuzo, Ruyigi na Rutana. Benshi bavuga ko yoba yaje ituruka mu bihugu vya tanzaniya mu ntara ya Buha. Hari n’abavuga ko yoba yatambwa n’abatwa.
Abayitamba bakoresha umubiri wose na cane cane amafyinga. Iyo abagabo batamba igisuru abagore nabo baba bariko batamba umutsibo. Umudiho wayo urihuta cane nk’uw’ihuruma n’umuyebe . Bayitamba basimbagurika, amaboko bayapfunyapfunya intoke zishamaje neza kurya kw’inyamaswa igomba ifate ikintu. Hari n’igihe baja barasa n’abaterera inyuma yabo utuntu kurya kw’abarimyi bariko barakangaza baterera urwiri inyuma.
Ni intambo igaragaza umunezero abantu baba bafise. Yashobora kugaragaza umunezero w’uwibarutse, umwimbu, inka yavyaye iriza, canke ku zindi manza zose zitunganywa mu miryango. Intambo y’igisuru yakunda gutambwa kenshi ku mpeshi, mukaba muzi ko impeshi abantu baba bimbuye ubwishaza, ingano n’ibiharage. Baba bariko barigina umwimbu. Yaratambwa mbere no ku mutasuro. Muca mwumva ko ari intambo y’umunezero.
Iyo abantu baturuka muri izo ntara zitamba igisuru baje gushengera i bwami ari nko ku minsi mikuru y’i bwami, iyo ntambo yaratambwa ku kirimba i bwami abantu bagatamarirwa. Niho i bwami hama hatambwa intambo zitandukanye kuko haza abantu b’imihingo myinshi, bakaza bazanye intambo n’utugenegene tw’i wabo.
Ubu iyo ntambo iratambwa mu mirwi ndangakaranga dusanga mu bice bimwe bimwe vy’igihugu na canecane mu bisagara. Iyo bazitamba, ntibaraba ngo bakomoka mu ntara zahora ziyitirirwa gusa. Itambwa na bose.
Ufise ico utwunganirako, twandikire aha hepfo canke kuri akanyaburunga@gmail.com.
