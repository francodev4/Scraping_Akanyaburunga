# Kubera iki mu biranga umusi mukuru wa Pasika harimwo amagi asize amabara ?

**Catégorie :** inkuru-zigezweho

**Date :** April 20, 2025 9:50 pm  
**URL :** https://akanyaburunga.wordpress.com/2025/04/20/kubera-iki-mu-biranga-umusi-mukuru-wa-pasika-harimwo-amagi-asize-amabara/

Ntibimenyerewe hano iwacu, ariko mu migenzo y’ibindi bihugu na canecane ibigwiriyemwo abakirisu n’abayahudi, umusi wa Pasika uzwi nk’umusi mukuru w’amagi. Kuri uwo musi, abana bahabwa utuganuke tubanezereza tw’ibibumbano bisa n’amagi dusize amarangi atandukanye. Muti ivyo vyoba vyavuye kuki?
“Pessa’h”, ijambo ry’igiheburayo risigura “kujabuka”, ari yo Pasika mu Kirundi, ni umusi mukuru uhimbazwa n’abakirisu hamwe n’abayahudi kw’isi yose. Mu Burundi, uwo musi watanguye guhimbazwa inyuma y’umuzo w’abazungu mu ntango y’ikinjana ca mirongo ibiri.
Ku Bakirisu, ni umusi wo guhimbaza izuka rya Yezu Kristu (canke Yesu Kristo), n’ukwitanga kwiwe ngo akize isi. Naho ku Bayahudi, uwo musi ni akaryo ko guhimbaza ukubohoka kw’Abayahudi bari bafashwe ruja na Farawo muri Egiputa, maze bakajabuka ikiyaga gitukura bagasubira mu gihugu c’isezerano.
Eka n’abapagani bărahimbaza umusi nk’uwo kuva kera cane. Kuri bo, kwari uguhimbaza ihinduka ry’ibihe, bava mu gihe gikanye cane baja mu gishushe. Aho akazuba kaba kagarutse, ibiterwa bigasubira gutotahara. Haba ari mu gihe ciza gishira iremba.
Mu bihugu vyinshi kiretse ivyo muri Afurika, uwo musi bawufata nk’ “umusi mukuru w’amagi”.
Ikimenyetso kidasanzwe…
Kuva kera cane, n’imbere y’uko idini ry’abakirisu rivuka, igi (irigi) ryamye rifatwa nk’ikimenyetso c’ubuzima, c’ukwiyubura, canke c’ubushasha. Mu myaka 5 000 iheze, Abaperesi barahana amagi nk’ikimenyetso c’ubugenzi n’umubano  mwiza. (Aha twokwibukanya ko mu Burundi bahana inka 🤩) Umwanditsi Marie-Christine ANEST COUFFIN avuga ko “ igi (irigi) camye ari ikimenyetso c’itanguriro ry’isi (iremwa ry’isi) haba i Buraya, Amerika, Aziya, eka mbere na Afurika”.
Kuva mu kinjana ca kane gushika mu ca cumi n’indwi, abakirisu bari babujijwe gufungura amagi mu gihe c’ikarema. Kubera ko batashobora kubuza  inkoko guta amagi, baja barayabika kugeza ikarema iheze. Baca batangura kuyafungura ayandi bakayaha abagenzi.
N’inyuma y’aho, kwipfunga gufungura amagi hari ababibandanije. Dushobora kuba tutabishimikako mu Burundi, ariko abandi, nk’abakirisu b’aba “Orthodox”, amagi ni kimwe mu mfungurwa bipfunga mu gihe c’ikarema nk’uko Ayele, umukirisu wo muri Etiyopiya yavyemeje igihe twariko turaganira.
Umwami Louis XIV wewe yatunganije ihiganwa, aho uwa mbere yaba uwamushikaniye irigi risumba ayandi yose mu yatawe mu ndwi ya Pasika mu gihugu cose.
…akaryo ko gukinisha abana
Kuva mu kinjana ca XII, ku ntwaro y’umwami Louis VII, basubirije amagi y’inkoko y’ukuri n’amagi abumvye mu mashokora, mw’isukari, canke mu mushonge (plastique). Ni ho baca batangura gukomeza umugenzo wo gukinisha abana babatuma kurondera amagi umusi wa Pasika. Mu migenzo y’ivyo bihugu, ayo magi bavuga ko aba yazanywe n’inkengeri zigaruka zivuye i Roma iyo ziba zagiye mw’ikarema. Zigarutse rero, zigenda ziraterera amagi mu vyatsi canke mu mfuruka z’inzu abana akaba ari ho bayatora.Mu Budagi, nabo bazanye umugenzo wo gukoresha, na kera cane imbere y’amagi, udukwavu. Uwo mugenzo aho wavuye, ni kubera ko urukwavu rwafatwa nk’ikimenyetso c’ukurondoka. Mu guhimbaza Pasika, n’ubukwavu barabubumba mu mashokora nabwo nyene nk’amagi, bikiyongera ku nkengeri, n’umwagazi w’intama nk’ibimenyetso bijana n’umusi wa Pasika.
Mu Bufaransa, hegereje guhimbaza Pasika, abavyeyi barategura udukino two kurondera amagi. Ivyo babitegura mu bibanza bizwi nk’amaparike, impongore, amashamba cimeza canke mu mihana i wabo. Bafata ayo magi bakayanyegeza bo nyene. Umusi wa Pasika, mu gatondo, bakarungika abana bakaja  kuyarondera, bakabaha n’utubazo bagenda barishura gushika bayatoye.
Mu Burundi, uwo mugenzo ntawuhari. Uretse mu miryango igendera ku migenzo y’i Buraya, Aziya canke Amerika boba bashira imbere amagi, ikimenyetso ca Pasika ku Barundi ni amashusho y’umusaraba, imva ya Yesu/Yesu Kristo irangaye kuko uwahahambwe yazutse. Utuganuke natwo bahana, nk’uko vyamye hambere hose, ikidahara ni urukanywa 🍻
