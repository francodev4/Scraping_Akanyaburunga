# “Giciye” : haca igiki ? Iryo jambo risigura iki?

**Catégorie :** yaga-akaranga

**Date :** March 8, 2024 9:17 pm  
**URL :** https://akanyaburunga.wordpress.com/2024/03/08/giciye-haca-igiki-iryo-jambo-risigura-iki/

Mu mvugo y’Ikirundi, na canecane mu mvyino z’agahogo k’abarundi, turamenyereye kwumva mu bitero bashiramwo ngo “ ngende giciye”, “turagenda giciye”, …. Abarutse ubu riradusiga, kuko hari n’ayandi majambo tudashoka dutahura avugwa mu Kirundi. None iryo jambo ryoba risigura iki? Ico gica coco ni igiki? Tubasabikanirize insiguro twahawe n’abakurambere twayaze.
Ku batararyomva, bokwumviriza uruvyino rwakunzwe cane rw’umugwi ndangakaranga Higa, rwavyinywe n’abana bakiri bato ico gihe rwitwa Yoronimu. Muri urwo ruvyino, iryo jambo ryarakoreshejwe. No mu ruvyino rwa Giramahoro, Ngoma ya Ruhinda, iryo jambo ryarakoreshejwe.
Uwatumye dukora aya matohoza kuri iryo jambo, ni uko hari uwagize amakenga ko barya bana mu buto bwabo batatahura amajambo bariko baravuga yose. Ko abarikoresheje boba baratahura insiguro yaryo, si co tuja kurabira hamwe. Bararirimvye, badutuma dukurira mu karanga kandi twumva akadiho k’iwacu banabuza amajamboi amwe amwe adapfa. Mbega iyo batarikoresha tuba turiko tuganira kuki?
None ico gica ni igiki?
Mu Burundi, ibikorwa bihuza abantu bakaja hamwe nko kuvyina no gutamba, bisanzwe bihabwa ikibanza kinini cane mu biruhura umuntu naho yoba afise ikimudundumiye ku mutima. Aho hambere rero, abantu barărama ku nama abakiri bato bagatamba cane bidagadura, bakikura ibinyugunyugu cane.
No mu migirwa yo kubandwa no guterekera, ivyigwa vyarerekanye ko hari ibintu vyafasha umuntu atamerewe neza afise ibigummbagumba canke ibiroroge vyamurengeye, bamubandiwe bikagabanya uburemere, agakira.
Ntiwtokwibagira kandi ko Abarundi baha ikibanza kinini kuyaga, kunywana bimwe bikwiye, ivyo bigatumwa no kugenderanira, baranayamaze ko agafuni kabagara ubumwe ari akarenge.
“Ikigumbagumba” canke “ikiroroge”
Ku bw’umukurambere twayaze, ico gica rero ni ikigumbagumba kiba canize umuntu, iyo yidagaduye rero bikwiye abishizeko umutwe n’umutima, nta kibuza ko gica, akumva icari ku mutima kirururutse. Icari kimudundumiye kubera kubura uwo mwanya wo kwidagadura, ushobora kuba ari umwitwarariko n’ibindi, bica bigabanuka umuntu akaruhuka. Baca bavuga ngo “kiraciye”.
Aha, uwoturusha gutohoza yotubariza ko hamwe bavuga ngo turabica bicike vyoba babikuye ng’aho. Nta kiravyemeza dufise kuko uwo mukurambere twayaze we yaravyemeje ariko akekeranya.
Ikindi kivugwa, ni ikiroroge. Muti ico naco ni igiki ? Ni urukumbuzi rwa cane, inkumbu nyinshi ugirira icuti canke umuvukanyi. Iyo zabaye umiurengera, zirahagarara ku mutima w’umuntu akumva umenga zigiye kumuniga. Niho mu mvyino  zindi twumva ibitero ngo “ikiroroge kiraniga”.
Abandi nabo bati ni “igicugu”
Uwundi mukurambere nawe avuga ko nyabuna ikivugwa muri iyo mvugo ari igicugu. Ico naco ni igihe c’umusi kiri mu mwanya w’ijoro, igihe kirenganye abantu baca batangura kuvyuka bifatira ingendo kugira izuba rimene ijuru banzaganije imisozi. Abo baba ari abafise ingendo. Uwo, avuga ko muri izo mvyino zose, bavuga ko baterama bagataha igicugu giciye, muri make, batahe bukeye kubera bahimbawe.
Nkako, mu ruvyino “Iyo ntamba” rw’umugwi ndangakaranga Giramahoro, hoho baratomora neza mu gatero kagira indwi, bavuga bati: “igicugu kiraciye, ntamba we”. Aho turumva neza rukozi rwakoreshejwe ko ari igicugu cavuzwe.
Izo nsiguro zose uzumvirije usanga ari zo, ku buryo womenga ni rya jambo rimwe risigura menshi. Ariko iritomoye neza ryoba ryoroshe gutahurika ni irivuga igicugu kuko aho hambere abantu bagiye kuramukanya, baranywa bagatamba, bagataha bukeye canke butanguye kwenzura. Kira noneho, n’ikiyago kibaye kirekire kiba caryoshe, iyo hariko hayaga abasanganywe: incuti, abavukanyi, umwana na nyina.
