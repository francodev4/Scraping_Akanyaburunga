# #Inkingi z’akaranga: Ntiharirizwa Innocent, ruremeshangabo mu mugwi ndangakaranga “Amagaba”

**Catégorie :** yaga-akaranga

**Date :** October 3, 2018 5:50 pm  
**URL :** https://akanyaburunga.wordpress.com/2018/10/03/inkingi-zakaranga-ntiharirizwa-innocent-ruremeshangabo-mu-mugwi-ndangakaranga-amagaba/

Afise ijwi ridasanzwe. Ahibongoje abantu bata amacumu. Iyo ari mu giteramo ntawutaha kitarangiye kuko atosiga iyo ntarambira yandamye kunezereza abatumire. Imvyino ziwe zifise akanovera kadasanzwe kandi zimaze gutahukana ubushimwe bwinshi. Uwo ni Innocent Ntiharirizwa batazira Busokoza umunyakaranga ari mu mugwi ndangakaranga Amagaba. Menya vyinshi kuri iyo ntwari y’akaranga.
Ntiharirizwa I.
Uwo muvyinyi, umwanditsi akaba n’umutimbo yataye uruzogi muri komine Ndava y’intara ya Mwaro. Ni ingabirano ku bavyeyi Ndayisenga Christophe na Bimazubute Euphemie. Yakuriye mu gisagara ca Bujumbura ku musase wa Mukaza aho yakuze abona mu micungararo abahungu bavuza ingoma akabikunda cane. Aho yakunda kuzibona mu kinanira aho bita “Centre Wallis”. Umutama juvent Sanganiye niwe yigisha abatimbo bakiri bato ari nawe yatumye uwo mukunzi w’akaranga yinjira mu murwi wiwe Rukinzo Legacy aca akurira muri wo. Mu nyuma niho bamubwira ko afise ingabirano yo kuvyina, niko guca yinjira mu mugwi “Abaragwakaranga” wari usanzwemwo abandi bagenzi biwe. Ibanga ryo kuvyina arikura aho.
Kuva akiri muto n’igihe cose yariko avuza ingoma, na canecane aho atanguriye ibanga ry’ukuvyina yagumye yiga n’ibindi bicurarangisho vy’ikirundi. Yize umuduri, ikembe, n’ibindi. Abamwigisha ni abarigumije bemewe hano mu gihugu cacu. Abo nabo uwuza imbere ni mutama Torobeka Joseph yavyinye “Je Rufuku rwa Ngana”, Antoine (Kankundiye we), Cyrille, Baby John, Rurakomba wo mu Mabano na Gregoire twari tumenyereye avuza ikinanda (piano) n’abana ku mboneshakure y’igihugu. Abo bose aguma abashimira cane kuko bamufashije bidasanzwe.
Ishingwa ry’umugwi amagaba
Ari kumwe n’abandi bagenzi (imisore n’inkumi) bakunda akaranga, bagiye inama yo gushinga umugwi ndangakaranga ufise intumbero tubona uno munsi ku mbuga koraniro n’imboneshakure. Bipfuza gushinga ishirahamwe rimwe ry’akarorero mu Burundi, muri Afurika eka mbere no mu makungu. Niko gushinga umugwi ubahuza bose mu ngabire zose bafise: amajwi atosoye, ubuhinga bwo kuvuza ivyuma, n’ibindi. Batanguye ibikorwa igenekerezo rya 5 Rusama 2014. Mu minsi ya mbere vyaragoranye kubera ibihe igihugu carimwo ariko kuva 2016 nk’uko Stephanie Soleansky yahora aserukira ikigo ndangamico c’abafaransa avyemeza, uwo mugwi ntiwasivye kwerekana ibitangaza mu kuzana dushasha mu karanga n’umudiho w’ikirundi.
Bariyumviriye izina bita uwo mugwi baca bahuriza kw’izina “Amagǎba”. Izina rikomoka kw’igǎba, icumu baha samuragwa, ari naryo ryamye riranga abashingantahe. Ni rirya cumu riherekeza abatimbo canke rikabaja imbere. Kubw’abo banyakaranga, igaba ni ikimenyetso cereka “ubutore n’ubutwari”. Kubera bari benshi baciye bitwa Amagǎba.
Umukozi adasanzwe…
Abamuzi bemeza ko ari umukozi adasanzwe kandi ataruha. Baratangara ukuntu afatanya ibikorwa vy’akaranga n’ivyo kwubakisha inzu; ari navyo afitiye impamyabushobozi yaronkeye kuri Kaminuza yitiriwe Ntare Rugamba. Nk’uko avyiyemerera, amaze kwandika imvyino zigera kuri 15 muri izo hakaba hamaze gusohoka: Amagaba na Burundi. Ubutwari bw’iwe n’ubushobozi buguma bugaragara mu bikorwa vy’umugwi Amagaba, no mu giteramo “Umukozo” ( C’incuro ya mbere) yarerekanye ubuhinga budasanzwe aho yabonetse atamba ingoma, intore, avyina ,…
Uruvyino Amagaba rwanitswe na Ntiharirizwa Innocent
Ngo ntibimugora kwiyumvira uruvyino. Bimuzamwo aho aba ari hose: mu muduga, mu nzira, aruhutse, eka umwanya wose. Imvyino ziwe zirimwo impanuro zidasanzwe kandi zose ziba zifise inkabuzo ikomeye ituma ayandika. Nk’uruvyino Amagaba yarucishijemwo impanuro abakuru baha abana babo aho avugamwo amajambo sekuru wiwe yahora amubwira kera. Uruvyino Burundi rushasha yagomvye avuge ubwiza bw’igihugu eka mbere anashiremwo amazina y’abami yibaza ko abantu bariko basa n’abibagira.
Yipfuza kubeshwaho n’akaranga…
Uwo munyakaranga arashima cane intambwe umugwi yatanguje ugezeko aho abona bashoboye gukundisha akaranga k’uburundi abanyagisagara bahora batakitayeho. Uno munsi arashima kuko benshi barabihurumbira. Ngo arizeye ko vuba n’abaririmvyi b’umuziki kizungu bazoteba bakabona akanovera k’umudiho kirundi bakagaruka bagasohora indirimbo ziryoshe mu mayaya, urwedengwe n’iyindi midiho. Mu vyipfuzo vy’iwe, arashaka kubona atakindi kintu akora. Ashaka ko akaranga ari wo mwuga yotorana. Yipfuza guseruka mumakungu nk’umuririmvyi (umuvyinyi) w’umurundi akakigwa kumuntu adasanzwe.
Kugira ngo ashike ku co yipfuza, hari ibintu bitari bike bikenewe ari naho anegura abantu bataramenya akamaro k’akaranga. Ku bw’iwe, ntakindi abarundi babamwo abambere kw’si atari akaranga. Niho aboneraho gutera akamo ababishoboye ngo biteho akaranga bimwe bihagije. Agasaba abantu batunganya ibiteramo bikomakomeye ngo baje baraha ikibanza akaranga. Atari abarundi bo nyene bahaye agaciro akaranga kabo, ntabandi bazobikora. Abategura amasabukuru bogerageza bagashiramwo imico y’iwacu. Ngo amaradiyo n’ibimenyeshamakuru navyo vyogerageza bigaha ikibanza kinini akaranga k’iwacu no kugahayagiza. Nayo Reta, ngo yogerageza igafasha biboneka abariko barateza imbere akaranga.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related
