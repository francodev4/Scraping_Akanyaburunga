# Ikirundi mu basani: ni urundi rurimi !

**Catégorie :** inkuru-zigezweho

**Date :** January 25, 2025 6:00 pm  
**URL :** https://akanyaburunga.wordpress.com/2025/01/25/ikirundi-mu-basani-ni-urundi-rurimi/

Umuryango w’akanyaburunga warakoranye ku musi w’Umweru muri Nzero uyu mwaka, uganira ku rurimi abaririmvyi bacu abo twita “abasani” boba baririmbamwo. Ibibazo benshi babaza vyaraturira. Bamwe bakibaza bati: “Ubwo koko boba bazi ikirundi ? Boba bazi imico y’ikirundi ? Birya bintu bavangavanga ukabura ico bashatse kuvuga bavyiyumvira gute? Icababaje abari mu kiyago mbere bakanashamirana kubera ukudahuza, ni amasanamu bamwe babona ko ari meza abandi bakabona ko ateye isoni nk’uko n’amajambo hari ayavugwa bagahungura amatwi. Tubigarukeko.
Ubu ngo ni abaririmvyi bake bagishobora kuririmba igitero canke icitabirizo cose ngo bakimare batavanze indimi, usanga bavangamwo amajambo y’ikirundi n’izindi ndimi. Hari n’aho bashiramwo amajambo ata wuzi neza insiguro. Ibi bigatuma basuka agasovyo mu rurimi rw’ikirundi kuko izo ndirimbo zivuzwa ahantu henshi abana, urwaruka, abakuze bakamenyera ayo majambo, gutyo amajambo meza y’ikirundi akaba ariko atera agenda amazimayongo uko inzaruka zikurikirana.
Umwe mu banditsi yarabajije ati : “Murashima ko ari intambwe ku muziki w’Uburundi koko ? Canke ni ugusubira inyuma ?”
Izo ndirimbo nyene ni zo zivuzwa mu manza z’ubugeni, mu miryango, zica ku nsamirizi zitandukanye n’ikibabaje kurusha ibindi zica no kw’iradiyo nkuru y’igihugu ata camira kandi ishika mu mihingo yose y’isi. Hari n’iziba zarahagaritswe ariko zikabandanya gusamirana ukuri kwamye mbere n’abaziririmvye bakabandanya batumirwa mu biteramo vyo guteramisha abantu nk’uko vyabaye kw’isomero rimwe ryiga ko umwana w’umwanditsi w’Akanyaburunga aho abarezi b’iryo shure batumiye umuririmvyi kuririmbira abana indirimbo zahagaritswe kandi bakabifata nk’ibisanzwe.
N’umubabaro mwinshi ati : “Naribajije ingene ibintu nk’ivyo bikorwa n’abarezi duhemba amahera menshi kugira batwigishirize abana numva nta nsiguro n’imwe ihari. Iciyongeyeko ni uko izo ndirimbo ziteye isoni arizo bavuza mu modoka zitwara abana kw’ishuri buri musi umwana agaca ataha ari zo aririmba aho kwibuka izo bize mw’ishure. Narabishikirije mu nama y’abavyeyi ariko ntaco vyahinduye. Rero aho tuja ni habi kuko ikibâno kiranduye. Abakunda imico n’akaranga  babandanye bakora indirimbo n’imvyino bahiganwe n’abari muri mu rudandazwa rw’umuziki bobo bajejwe kwinjiza amahera batiyumviriye gukingira ururimi n’umuco.”
Uno musi, umwana ava i muhira agenda arumviriza iradiyo ivuza izo ndirimbo, agashika kw’ishure, mu musi mukuru bita “Kermess”, akumva za zindi nyene, yagaruka i muhira akakirwa n’umurera, nawe ari mu myaka ishushe aguma adundika na za ndirimbo nyene ku gaterefone; uwo mwana ntaca akura abona ko ari ibisanzwe cane?
Muri iki kiyago carimwo agahinda kenshi uwundi yibajije ati : “ Ubwo abavyeyi bo barafise uwo muco wo gutandukanya icatsi n’ururo bakamenya ikiri ku rugero rw’umwana? Ko tubona ahubwo aho kwigisha abana ahubwo umenga ni bo basigaye bigishwa n’abana ?”
Turi mugihe aho umuririmvyi asigaye akora kugira amenyekane cane ( mu mvugo yabo agire “hiti”) yicire amahera atiyumviriye ikizokurikira inyuma y’ubutumwa atanze. Benshi muri bo nimba atari bose, ngo babona ko kuguma ku vyacu (imico, ururimi  n’akaranga) atari ‘ubusirimu’ ahubwo ko ari ugusigwa n’amajambere ; ko ugusirimuka nyakwo ari kwigana izo ndimi mva mahanga. Ese iyo baba baziririmba neza zo ntibaze baracangacanga. Basi akaririmba indirimbo yose mu rurimi rumwe  bibuze iryungane ryose akarivuga akarimara mu rurimi rumwe. Benshi uca usanga ari vyo bikundira kandi si mu rwaruka gusa no mu bavyeyi usanga iyo mbuto yaramaze gufata icicaro bakigira bati: ibi ni vyo bigezweho, ngo ikirundi kiragoye, n’ibindi vyitwazo bidafashe, …
Ku bw’umwe mu bari bari aho, aba baririmvyi barakwiye kwikebuka kuko iyihuse ivyara ibihumye kandi ukumenyekana ntibigoye nko kumenyekana neza kandi ukabigumako. Baturinde bimwe ngo “agaciwe karuma”, bareke kugira agakuku kuko kageza habi. Ibi nivyo bikwega akarambaraye mu gukandamiza imico n’imigenzo vyacu mu rwaruka.
Umwanditsi umwe ati : “Iyo ufise ingabire mu kintu usanga ushiramwo akabirya . Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
“Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
Mu gusozera ikiyago, bamwe bari bafise icizere ko bishobora guhinduka kuko aba bene Burundi barafise ingabire n’ubwenge bwinshi, kukaba nkako hari n’abamaze kubigaragaza mu ndirimbo zabo ziryoshe cane kandi zinovoye. Ariko abandi bo bagize bati : “Birame ntangare!”
