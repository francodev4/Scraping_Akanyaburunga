# Yaga akaranga: Kwîmenjura

**Catégorie :** kahise

**Date :** February 16, 2017 10:55 am  
**URL :** https://akanyaburunga.wordpress.com/2017/02/16/yaga-akaranga-kwimenjura/

Gukora ikosa mu kibano ni ibara. Birahanwa cane n’amateka y’abarundi. Iyo umuntu yakoze ikosa, bavuga ko yamenje. Uwo vyashikiye, abarundi ntibaca bamuta. Baramuha umwanya wo kwirimbura mbere akanafata ingingo yo kwisubiza mu bantu ku bushake bwiwe. Ivyo nivyo bita kwimenjura. Soma  mwumve ukwo vyagenda n’akamaro kavyo.
Ishusho: Ubushinguro bwa Youtube
Mu kibano, ibintu ntivyama vyera ngo de! Karacamwo ugasanga bararabanye ribi, bakavugana nabi eka mbere bakana gwana. Na none barayamaze ngo “ntazibana zidakubitana amahembe.” Ibituma zikubitana amahembe navyo ntawobidondagura ngo abimare. Vyinshi bikunze kubaho ni amatati aya canke ariya, uguhemuka canke nyene akisandagazo.
Igihe cose bibaye haba hariho umuntu umwe ari mu kuri n’uwurenganywa; inkwezi y’amarere n’uwabikwegewemwo.  Abo nibo bikenewe ko basubizwa hamwe bagasubira kwumvikana babona kumwe ibintu. Iyo bidashobotse, ibintu biguma vyunyuka, hakavukiramwo ingorane nyinshi.
Amakosa arasumbana. Hari iryo umuntu akora bikaboneka ko risanzwe mbere iryo ntirigora kuzimangana. Ayo ni nko guhonyora ku muntu utamubonye, kuvuga nabi izina ryiwe, n’ibindi. Hari n’ayandi akomeye cane. Nko kwica umuntu, gutukana vyenyuje, kwiba, kurementaniriza umuntu, n’ibindi vyinshi. Ayo nayo aragorana kukosora.
Amakosa amwe amwe, bivanye n’uko akorwa kenshi kandi ashikira benshi, abarundi bahitamwo kuyababarira bitagoranye n’aho yoba akomeye. Aho ni nko kwoneshereza umubanyi. Kubera bose bishika kuko batunze inka, barumva ko hamwe bagiye bararihisha bosanga bagumye mw’ihorihori.
Mu bisanzwe, ikosa ryose rikosorwa n’indishi y’akababaro. Ariko inzira nziza yo gusubiza hamwe abatase, ni uko umwe muri bo yemera ko yakoze ikosa mbere akanabisabira imbabazi. Iyo atari ikosa rihambaye cane, gusaba ikigongwe bivuye ku mutima vy’ukuri birakwiye. Ariko igihe naho ikosa rigoye kubabarira, indishi y’akababaro ntikwiye. Hari ikindi uwagiriwe n’ikosa yasabwa.
Ikibanza c’abashingantahe
Abashingantahe nibo bamye, kuva kera, bafasha abantu kwumva ko naka ariwe yatiriganye kw’ibanga canke ari naka wundi. Igihe cose habaye amatati, turamenyereye twumva ngo baca baja mu bagabo. Ivyo busigura ko baca bahamagara intahe igasasa ikumviriza abantu mbere ikagenda ibonye aho ukuri kuri. Uwagiriwe n’ikosa agatanga agatutu akongera agahanurwa, barayamaze ngo intahe ntihana irunga.
Hari amakosa batapfa kurekerana ukwo. Iyo babona ari irikomeye, barasaba uwarikoze kwimenjura. Kwari ugutereka ukagira umunsi mukuru wo kwisubiza mu bantu.
Ukwimenjura uko vyangenda
Uwimenje yaramara iminsi yaraciwe mu bantu. Bavuga ko bamuciriye umukenke. Ntiyasangira inzoga n’abandi, kandi iyo asomyeko ntawayisubira, n’aho yaba ari umwana muto. Iyo agiye mu rubanza rw’umubanyi, ntibamwima ariko yanywera ukw’iwe ahinyegeje. Bamuha mu rwato rw’iwe gusa iyasigara bakayibogora. Ntawayisubizamwo umukenke. Urwato narwo baca barubika bakazorwoza cane. Birumvikana neza ko yaba amerewe nabi mu kibano.
Yarushe, yarasaba abashingantahe bakamuha umunsi mwiza wo kwimenjura. Uwo munsi yarenga intango, agatereka, ukaba umunsi mukuru. Umunsi wo gusubira mu bantu. Haraza umushingantahe mukuru ku mutumba amajambo akavugwa hanyuma bakamusubiza mu bantu ku mugaragaro. Kera uko vyakorwa, bavuga ko bamutota imiti yo kumurtyorora ariko uko iminsi yagiye irahera, bagye barakoresha amajambo canecane. Yaraheza agasubira akaba umuntu mu bandi, akagendana n’abandi, bagatizanya ivyo batizanya, ubuzima bugasubira. N’abantu barahanahana bakavuga ko kanaka yimenjuye bagaheza bagasubira bakamwiyumvamwo.
Inyuma y’inzoga, amajambo n’ibindi bikorwa umunsi wo kwimenjura, hari ikindi gihambaye bifasha. Kwimenjura ni ubwambere na mbere vyerekana ko umuntu yemeye ikosa kandi afashe ingingo yo kuriheba. Ikindi ni uko umuntu yumva ko ivyaheze biheze atanguye ubundi buzima. Uwo munsi utuma umuntu asubira kunagura urukundo n’umubano umuhuje n’abo babana. Ikindi congeyeko, ni uko kwimenjura bituma abantu batinya amakosa bigatuma ubuzima bugenda neza mu kibano.
