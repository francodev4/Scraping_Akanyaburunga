# Menya akahise kawe:  Kumenja nka Barera

**Catégorie :** kahise

**Date :** April 16, 2017 3:37 pm  
**URL :** https://akanyaburunga.wordpress.com/2017/04/16/menya-akahise-kawe-kumenja-nka-barera/

Izina “Barera” rirakunda gokoreshwa mu kirundi ryongewe ku yandi majambo rikaba iryungikane. Ivyo bituma umuntu yibaza vyinshi kuri iryo zina n’ayo majambo arikomokako. Akibaza nimba Barera yari umuntu, n’ivyamuranze bigatuma avugwa nk’uko.
Ishusho: Youtube
Izina Barera abaroranya imvugo na kahise bohava barishira ku ntwaro ya gikoroni aho abazungu baza gucura bufuni na buhoro Afirika yari yiganziwe n’ubwami butandukanye n’ingoma y’Uburundi irimwo. Aho boba bafatiye ku mvugo y’iryo zina yegeranye na ca gisagara c’Ubudagi caberamwo inama y’amagaburabutaka yo 1885. Ico gisagara citwa Berile; umuntu yokwibaza ko arico nkomoko y’irya jambo Barera na canecane ko ariho havuye akabi kose karuhije basogokuru. Canakwira n’abadagi nibo baciye biyizira gucunaguza abarundi; kandi kanatsinda n’iryo zina Barera rikunze kwungikanywa n’amabi gusa.
Ihibambewe, mu matohoza twagize twasanze Barera yari umuntu kandi ataho ahuriye n’ubukoroni kuko yari umurundi. Abatohozi b’imico n’imigenzo na Kahise twabajije batubwiye ko Barera yari umuntu atonye cane I bwami.
Ingoma y’umukazo udasanzwe
Ngo hari ku ngoma y’umwami Mwambutsa III Mbonuburundi batazira Nyamubi (1732-1740). Iryo zina ry’iritazirano yarihawe kubera ukuntu yagisibije mu co yaramutswa. Yarangaje abantu, abandi arabanyaga eka mbere n’abaganwa aragarika.  Abakera baremeza ko ingoma yiwe yararemereye abarundi bidasanzwe.
Turamaze kwumva ko Abambutsa bari bamenyereye kutiha ubuki nk’abandi bami, nk’abatare n’abezi hamwe n’abataga.  Abambutsa bose bahereza kwambuka bakaja gusazira kure y’ubwami. Mwambutsa Nyamubi rero yipfuje kudeha iryo ragi agomba gusaza aganza mu Burundi kandi atihaye ubuki. Umuntu wese rero yabona yomumerera nabi yaca amwica; n’abana biwe ntiyabagera umutwe na rirya aribo bari kuvamwo abamukura ku ngoma. Abahungu bavuka yaca abica. Ivyo ntivyanezera abarundi kuko babona ariko ararenga indahiro. Abahanuzi baramuhanura akica amatwi.
Ishavu ry’abanyagihugu
Wawundi ati igihugu si icana. Abarundi barabonye ko umwami yananiranye. Baciye biga umugambi wo kumugondoza. Baremeye barakora ibizira, barenga iryo Imana y’abarundi yari yarabategetse kuva Uburundi bukibaho.
Kuva kera ishamba rya kibira ryari iry’Imana. Umwami Mwezi Gisabo yari yarasubiye arabishimikako, aributsa ko ishamba rya Kibira rihuza isi n’ijuru, Imana n’abantu. Yaguma yihaniza abantu ngo ntibahirahire ngo baje kugicamwo ibiti.  Ivyo vyari ivyo kuva kera cane.
Abanyagihugu rero babonye Mwambutsa yimonogoje baca barengera mu kibira baragihumbira kugira ngo Imana ipfume ishavura isuke ishavu ryayo ku mwami kuko yari yaganguye.  Bavuga ko igihugu caciye kimererwa nabi, haratera isibe. Abahanuzi baciye baremera umwami ngo yihe ubuki ku nguvu.
Barera, umuhanuzi w’umuhemu
Aremerewe n’abashingantahe, abahanuzi n’abanyamabanga, umwami yaremeye kwiha ubuki mbere, nk’uko vyari bitegetswe ku mwami wese yamenye ibanga, baca bamuturirana n’ingoro arimwo. Ikirimba kigasiba ntihagire n’uwuzosubira kuhaja.
Mu bahanuzi bagumye bosha nabi umwami harimwo uwitwa Barera. Uwo yaguma amwemerera ko ivyo azokora vyose azomugwa inyuma. Ngo yari umwosha mubi gushika no ku munsi wa nyuma w’ubuzima bw’umwami.
Barera rero yategerezwa kwereka umwami ko amuguye inyuma. Afata umukenke kumwe n’umwami, ariko aho gukwega ubuki agumizamwo umukenke gusa. Ahengera umwami aracikanye, aca asohoka yiruka atungwa n’ayo yameze.
Abantu nabo bari bakinje bakikuje ikirimba ivyo vyariko biberamwo. Bari bagabirije kugire bace bakonga ingoro bayiturije imyampi yaka imbeya. Bagize bartya babona Barera asohotse yiruka baca bamuhurizako ya myampi abandi amacumu. Aguma yiruka avirirana baramukurikira. Baramufata bamukubita buyoka nk’umumenja nyene. Aca apfa nabi.
Kuva ico gihe, umuntu w’umunyamayeri canke w’ikibi bamwita Barera. Umuntu arinda cane nk’umwihevyi bakamwita iryo zina. Hari n’amungikane menshi akoresha iryo zina nka: kurinda nka Barera, kugoka nka Barera, kumenja nka Barera,…
