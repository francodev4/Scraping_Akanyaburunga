# Inyandiko y’Ikirundi: Ibaruwa vs Ubutumwa bugufi

**Catégorie :** indimburo

**Date :** October 27, 2016 11:47 am  
**URL :** https://akanyaburunga.wordpress.com/2016/10/27/inyandiko-yikirundi-ibaruwa-vs-ubutumwa-bugufi/

Mu bihe vya none, kwandika amabaruwa biriko biraharurukwa. Ikibanza cavyo kiriko gitwarwa n’ubutumwa bugufi haba kuri ngendanwa canke ku ngurukanabumenyi. N’aho iryo ari iterambere, ntawodeha ko hariho ibitari bike dutakaza kuko tutagikoresha ubwo buryo bwo gutumatumanako na canecane mu nyandiko.
Ishusho: pixabay.com
Aho hambere hahise, ubuhinga bwo gutumatumanako no guhanahana amakuru butaratera imbere, abantu bakoresha amakete ariyo mabaruwa mu kuramutsa abagenzi, incuti canke nyene mu kwitura ibiro bitari bike.
Igihe hakora amabaruwa ntivyari vyoroshe. Ubutumwa bwarateba gushikira uwo bugenewe, canke nyene ntibumushikire canke bugashika bwataye igihe. Abize mu mashure y’uburaro mu bihe biheze, baribuka ko bashobora kurungikirwa ibaruwa rigashika haheze amezi atatu aja ageze gutaha. Atari abayacisha kuri Posita, abandi bayarungikana abantu nabo hari igihe bavyibagira canke bakagira izindi ngorane.
Muri ino minsi, incuti n’abagenzi ntibagikoresha amabaruwa. Aho haziye uduhamagazo na canecane ngendanwa, ubu ukeneye umuntu atamuhamagaye ngo amuvugishe ikibiriraho, amwandikira ubutumwa bugufi. Ubu hoho twateye intambwe nini cane kuko tugeze aho wandikiye umuntu umenya ko ubutumwa bwamushikiriye, yabusomye mbere ariko aranandika ngo agusubize.  Bica vyumvikana ko amabaruwa atakigira ikibanza.
Akamaro k’amabaruwa
N’aho yateba, amabaruwa yarafasha mu gutsimbataza ubuhinga bwo kwandika. Turavye ubu ivyandikwa, biramaramaje kuko urabura ururimi birimwo. Birateye isoni kubona. Nk’akarorero, ejo bundi nabonye umuntu yarungitse ikintu ngo:
“bit,chr!!!j’w’mpvy shan!gragez wisbrko vreuma.bzbz :)”
Mbajije ico bisigura ngo ni:
“Bite Chérie! Jewe wampevye sha. Gerageza wisubireko vraiement. Bisous! Bisous!”
Nk’ivyo aho hambere ntivyabaho. Yaba ari uwo mumenyeranye canke uwo mutamenyeranye, uwo usumba canke uwugusumba, wategerezwa kwandika neza ukurikije amategeko y’inyandiko. Ivyo vyarafasha mu guteza imbere ururimi eka mbere no mugukomeza ubushobozi bwo kwandika abantu.  Ab’ubu ntawokwandika umutwe w’amajambo ngo awumare adakoshoje, yaba umugenzi canke imashini canke Kazinduzi.
Ikindi ciza c’amabaruwa ni uko wumva neza ijwi ry’uwakwandikiye kuko ivyo bandika vyaba vyitondewe kandi birimwo akanovera, inkumbu n’ikiroroge. Uwandika ibaruwa yaragerageza agashiramwo ivyo vyose biri mu mutima w’iwe, kuburyo bishikiriye uwubisoma wamengo niwe bariko barayaga amaso mu yandi. Ubwo buhinga ntibwari busanzwe kandi burakenye cane mu butumwa bugufi twandikiranira mu bihe vya none.
Ukuntu twandika ubutumwa bugufi biratwengeje cane. Turacagagura, tugasimbagurika mbere n’iciyumviro ntitukimare. Eka uravye, wokwibaza ko atankumbu canke igishika biba birimwo. Icibonekeza ni uko ubu abantu umengo baguma hafi na hafi cane ku buryo inkumbu zica zigabanuka.
N’aho atawovuga ngo dusubire kwandika amabaruwa, turakwiye kuja turibukiriza. Duhiriwe duhishije, amabaruwa aracandikwa ahatari hake. N’aho bariko barijukira ubuhinga bushasha, abakorera mu biro bitandukanye baracakoresha ubwo buhinga bw’amabaruwa. Nico gituma dukwiye kwiyibutsa ibice bigize amakete mu kirundi kuko icibonekeza ari uko manshi yandikwa mu gifaransa canke mu congereza. Wipfuza kuraba inyubako y’ikete mu kirundi, fyonda ngaha.
