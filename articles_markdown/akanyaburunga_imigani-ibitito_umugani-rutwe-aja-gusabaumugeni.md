# Umugani: Rutwe aja gusaba umugeni

**Catégorie :** imigani-ibitito

**Date :** October 9, 2017 9:26 am  
**URL :** https://akanyaburunga.wordpress.com/2017/10/09/umugani-rutwe-aja-gusaba-umugeni/

Mu mahuriro y’icuramayagwa, abakundamayagwa bigishanya uburyo bwo gucura amayagwa mu buhinga bugezweho. Yaba ivyese, ibikino ndetse n’imigani, vyose birandikwa. Nk’uyu mugani mubona aha munsi ni mushasha; wakozwe mu mwimenyerezo  wo kwandika. Aho duhana amajabo dutegerezwa gushira mu gisomwa tuba twanditse mu kiringo c’iminota itanu. Amajambo twahanye twisunga yari: inkwano, urutaro, urubutiro, igisamamajonjo, gucererwa, urume, ku w’Imana. Soma igisomwa cavuyemwo. Tugikesha mugenzi wacu Nsengiyumva Benedigito.
Ishusho: pixabay
Harabaye umusore akitwa Rutwe rwa Ndanibenga. Yarabaye ngaho ataco yibwira kugira ngo yubake urwiwe nk’abandi basore, maze abantu bakaguma bamuryanira inzara kubera yazinduka ku kirabo gushengerera aho babaga. Akirirwa kubeba  imbabura kugira aze ararya udushitwa twizisigara ku mugeto. Aho abandi bazinduka kurima we isuka yarabaza. Yari umwe bita “maboko ndenderi abona isuka akaregarega yabona inkoko akaremarema”. Bitayeko, ishure ntiyarinywa no mu mazi. Kuja gusenga ho wari umugani.
Haciye iminsi babahimiriza, agatumba kabako Rutwe kose karagiye kwigira urubatizo. Abato, abakuze, bose baragenda. Nawe Rutwe ararahira aranana ko atazohonyorayo. Yigumira ari umuzira rumenyetso. Yibwira ko ugiye gusenga udasubira kuronka uruhusha rwo kuja aratuneza ubuhiye. Ariko uko iminsi yahera, bagenzibe bagumye bamukwegakwega.
Umunsi umwe yaritoye aja gusenga ku w’Imana nk’abandi, niho yabona umukobwa ateye igomwe ashogomanze yitahiye, Rutwe rwa Ndanibenga igitima ngo kwa! Atangura kumukurikira ku runo ku runo. Umukobwa ahindukiye ukamengo kwa Rutwe ijuru rirururutse. Niko kwibwira ati reka nanje ndarivuge aho vyakabereye ni kera. Ca gihwa kiniga abahungu batamenyereye kuresha kiramuhagama ariko uwo munsi Rutwe yari yamaze kurya karungu. Ni uko rero acakira ya nkumi ya barundi arayigumya ukuboko, ntiyibutse no kumuramutsa ayibwira ati, « ndagukunda, kandi nshaka ko twubakana ! » Umukobwa nawe ntiyari agifise iryo asubizayo kubera yabona Rutwe icuya gica irya n’ino. Umutima wiwe watera indihaguzi, wari kugira ngo ni umuvuba bariko baravuguta. Inyuma y’agacerere katari gato niho wa mwigeme yikurayo ati, « Ukaba unkunda uraze ubisabe abavyeyi banje, unyereke vy’ukuri ko uri umuhungu w’ijambo. »
Rutwe yavuye ngaho yiruka agenda aratamba atarika, ashitse muhira abwira umuryango ko yarirashe rikagema. Ni uko rero baranezerwa bategura amashishiro n’ibisabisho bazotwara gusaba umugeni. Bukeye mu gatondo bazindutse barahunja urume banyaragasa kugira ngo ntibacererwe abo iwabo na  wa mukobwa bahave baronka umwanya wo gukora amatohoza ku nyifato ya Rutwe.
Bamaze gushikayo basanga iwabo w’umukobwa bamaze kwitegura, bararura imfungurwa zo kwakira umukwe, bazana n’inzoga zengetse baratereka. Rutwe ngo abibone amate atangura kwuzura akanwa, aho yicaye atangura gusutwasutwa. Serugo rero atangura araramutsa amahoro, ashikiriza ijambo ryo kwakira abashitsi yongera ababaza n’ikibagenza, abaherekeje umuhungu barashikiriza iryabazinduye nawe nyene urugo arateba arabemerera ko azobagabira nkuko babisavye. Inyuma y’aho abahereza imfungurwa n’ibinyobwa barihereza. Wa muhungu Rutwe nawe abirengerako arabiromagira nk’igisamamajonjo, icibo kingana n’urutaro agisiga cera ; abari ngaho barumirwa. Bene umukobwa ngo babibone gurtyo bibwira bati, « uwo muntu arya nk’isiha nta mugeni wacu tumuha yohava amurira munzu, canke akamurisha urubutiro. »
Ni uko barikebukanya bakira inkwano zose na za nzoga bamwana yari yarungitse bazikoreza abikorezi bababwira bati gende muronderere ahandi umugeni wacu turacamukeneye. Rutwe mwene Ndanibenga aba abuze umugeni kubera amarara yiwe.
Sije nohahera hohera uwo muhungu w’inda ndende yabuze umugeni kubera ubukunzi bw’inda.
Nsengiyumva Benedigito arangije Kaminuza y’Uburundi mu gisata c’Indimi n’amayagwa vy’icongereza akaba ari umunyamuryango w’akanyaburunga kuva mu 2012.
