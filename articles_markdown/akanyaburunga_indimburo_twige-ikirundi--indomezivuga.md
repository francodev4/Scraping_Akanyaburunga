# Twige ikirundi : Indome zivuga

**Catégorie :** indimburo

**Date :** July 25, 2016 2:54 pm  
**URL :** https://akanyaburunga.wordpress.com/2016/07/25/twige-ikirundi-indome-zivuga/

Mu kirundi turatandukanya indome zigize imvugo hamwe n’inyandiko. Izo nazo hari indome zivuga n’indome z’indagi. Uno munsi twashimye kubashikiriza urutonde rw’indome zivuga.
Indome zivuga ni zitanu (5):
a: Urudome rwa mbere. Mu kuruvuga turasama, imibangabanga igatandukana cane iminwa nayo igasanzarara tugaca dusohora impwemu.
Uturorero: abana, abatwa, amata
i: uru narwo mu kuruvuga turamina iminwa irora mu misaya imibangabanga yegeranye cane. Urashobora no kuruvuga ufatanije amenyo hanyuma ugasohora impwemu.
Uturorero: igiti, imiti, ipikipiki
u: Uru narwo mu kuruvuga dusongora iminwa imibangabanga yegeranye
Uturorero: umuntu, umupfumu, umutwa
o: uru narwo turuvuga dutandukanijeimibangabanga kandi dusongoye iminwa
Uturorero: umutobo, indobo, inkoko
e: Tuyivuga nka i ariko amenyo y’epfo n’aya ruguru  agatandukana bukebuke.
Uturorero: ikete, imeza,
Umviriza  uko zivurwa ufyonze ngaha hepfo.
Murakoze. Munezerwe no kwiga ururimi rw’ikirundi no kurwigisha.
