# Ubwirakabiri : “Ibinyamasyo vyovyo bica bibonerwaho kurondoka”

**Catégorie :** inkuru-zigezweho

**Date :** April 8, 2024 11:28 pm  
**URL :** https://akanyaburunga.wordpress.com/2024/04/08/ubwirakabiri-ibinyamasyo-vyovyo-bica-bibonerwaho-kurondoka/

Mu gihe mu bihugu bimwebimwe na canecane Uburundi bumvise ubwirakabiri bagira ubwoba, ibihugu vyinshi vyo mu burengero bw’isi vyo bibifata nk’ikirori, bagasohoka kuraba uko biriko biragenda, bifashishije ya marori yabigenewe. N’ibikoko rero, naho bitazi ubwenge, birakorwako n’ubwirakabiri, kimwe gusa, inyifato bigira ziratandukanye.
Nk’uko ibinyamakuru n’abatohoji batandukanye mu vy’ibikoko n’ibirere babivuga, igihe c’ubwirakabiri, mu bwonko bw’ibikoko haca haba intambara iri hagati y’ubushobozi ndemanwa bwo kumenya ibihe  (horlodge biologique), n’ihinduka ry’ibirere. Ni ho ibikoko bimwebimwe bica binanirwa gutahura iryo hinduka, maze bikagaragaza inyifato itamenyerewe.
Nk’uko vyandikwa n’ikinyamakuru cnews, uburorero ni bwinshi. Nk’uko vyagaragaye igihe haba ubwirakabiri mu 2017, inyifato z’ibikoko ziba zitangaje cane.Imisumbaremba ica yaduka ikiruka mw’ishamba, isake zigatangura kubika, inyoni zigahundagara zigaheba kuguruka, ubuhungarema bukiruka bugira ni mw’ijoro, ibitangurirwa bigasambura inzu zavyo, … ibinyamasyo vyovyo bica bibonerwaho bikaba birarondoka. Naho ata na hamwe babivuga, umuntu yokwibaza nimba vyoba bihuye n’uko kuri uyu wa 8 Ndamukiza 2023, ingo zigera ku 300 zashinzwe muri urya mwanya w’ubwirakabiri mu gisagara ca Russellville, Reta ya Arkansasi muri Reta Zunze Ubumwe za Amerika.
Ivyo bikumvikana cane kuko iryo hinduka ry’ikirere bukwi na bukwi ntirishoka ritahurwa n’ibikoko, maze bigatangura gukora ivyo vyahora bikora mw’ijoro.Ivyo kenshi bishika ku bikoko biba ku musozi kuko ibitungano vyovyo biba vyarahinduye uko umubiri wavyo utahura ivy’ibirere.
Ubwirakabiri nk’ubu buriko buraba bitegekanijwe ko buzosubira mu 2033, bwaheruka mu 2017, kandi umwijima wabwo wamaze umwanya munini (iminota 4 n’amasegonda 28) ugereranije n’uwo wamaze mu 2017 ( iminota 2). Mwomenya ko kuva mu mwaka w’2000 imbere y’ivuka rya Yezu Kirisu kugeza mu mwaka w’3000, ubwirakabiri buzomara umwanya muremure buzomara iminota 7 n’amasegonda 29, bukazoba ku wa 16 Mukakaro 2 186. Ubumaze kumara umwanya munini kugeza uno musi bwari ubwabaye ku wa 22 Mukakaro mu 2009, bwamaze iminota 6 n’amasegonda 39.
Aho hambere mu Burundi…
Mu migenzo y’ikirundi, ubwirakabiri bufatwa nk’agasema. Ubwashitse ku ngoma ya Mwezi Gisabo, Bijoga Bikata mu mbibe, bufatwa nk’imburi y’amakuba igihugu cigeze kugira, amahano ingoma y’uwo mwami yari ashaje cane yagize. Bivugwa ko imbere y’uko haza ikiza c’inzige zatemye zitongora imirima, canke uruzuba rwabaye ku ngoma ya Mwezi, hose hatanguye ubwirakabiri nk’uko abakurambere bagiye baravyigana babishingira intahe.
Baravuga ko no mu nyuma, mu magume Uburundi bwagiye buracamwo, haja harabanza kuza ubwirakabiri nk’imburi.Mwomenya ko Abarundi b’aho hambere bobo kubera batari bwubure ubuhinga bwo gukora amarori yagenewe kuraba ubwirakabiri, bari batoye ubuhinga bwo kuburabira mu mazi. Mu gutera ubwoba abantu nabo kugira ntibaburabe, bavuga ko uwaburaba canke ubwirakabiri bukamusanga hanze, yaca acika inkende, canke yari umuhungu agaca acika umukobwa, canke yari umukobwa agacika umuhungu. Benshi babwiketse baca biruka kwinyegeza.  Mu kubimenyesha, bavuza ingoma bahererekanya kugeza igihugu cose cinyegeje.
