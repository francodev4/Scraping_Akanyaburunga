# Imigenzo iraba kurenga ibigo mu Burundi bw’aho hambere

**Catégorie :** imibano

**Date :** October 17, 2017 10:11 am  
**URL :** https://akanyaburunga.wordpress.com/2017/10/17/imigenzo-iraba-kurenga-ibigo-mu-burundi-bw-aho-hambere/

Turamenyereye kwumva gutera intobo, gushinga icumu, gutahira n’ibindi. Iyo yari imigenzo yeze mu miryango mu burundi bw’aho hambere. No mu bihe vya none, usanga biriho n’aho ubu bikorwa binyegejwe . Aho hambere hahise hoho vyari bifise ingene bikorwa, inzira wamengo yaranditswe ahantu nk’uko mushobora kubisoma muri iki gisomwa.
Ishusho: commons.wikimedia
Mu myaka yacu, ibihe vyarahaye ibindi, imigenzo imwe iratituka iyindi iribagirwa ; canke nyene irahindura ishusho. Kenshi rero kubera abarundi batandika, biratugora kumenya ivyakorwa aho hambere. Bitayeko ntivyanavugwa kenshi kuko murazi uburundi bugendera ku bizira. Hari rero ibintu bita ibiterasoni bitakunda kuvugirwa hejuru. Iyo bigiye biranyegezwa rero bica bigorana ukuntu biguma bitahurwa. Vyinshi muri ivyo , harimwo imigenzo ijanye no  guhuza ibitsina : gutera intobo, gutahira, gushinga icumu, kwinjirira,n’ibindi, yari igisibije.
Iyo migenzo yari ifise uko ikorwa womengo vyarumvikanyweko ku buryo uwo ari we wese abikurikiza uko. Yaba ubukora, yaba ubikorerwa ugasanga ni nk’ibwirizwa ngenderwako rigenga iyo ngeso. Niho vyari vyaracitse umugenzo.
Gutera intobo
Abakurambere twaganiriye bambwiye ko uwo mugenzo wari ugwiriye mu Burundi. Mbere n’ubu woba ukiba ahatari hake n’aho boba batagikoresha intobo nk’uko vyari kera.
Nk’uko muvyumva muri iryo ryungikane,  hakoreshwa « intobo ». Ni icamwa  camurwa ku giti citwa umutobotobo gifise amahwa n’amashami asanzarara. Bakunda ku bitera ku mihora canke ku nzitiro. Intobo uyimenye imbere harimwo utubutobuto n’uburemborembo busa n’umufyiri. Uyishize mu kanwa irarura igakata.
Mu gutera intobo, umugabo yararereka umukecuru wiwe ko yarenze irembo yaba agiye mu ndimiro canke kuvoma, agasoboka akaraba aho umukazana wiwe ariko arakubura canke ariko arakora utundi dukorwa tw’i muhira akajugunya ya ntobo imbere yiwe. Umukazana ayibonye yaba afise inyishu zibiri: yarayitora akayimusubiza. Muri ico gihe, umugabo yaca atahura ko umukazana amwankiye. Vyumvikana ko yoba ari mu butinyanka canke hari ikitamworohereza mu nzu. Umukazana ayanduye akayibika, maze akinjira mu nzu, sebukwe yarabona ko umukazana amubwiye ati “Kaze nyakugira inka n’ibibondo, uburiri nashashe , umunega nawe ari kure kandi vyose biratunganye ingo ngufate neza”. Yaca yinjira akagenda bakarangura amabanga bagaheza agasubira agasohoka. Uko gufata neza rero ntikwari ugusigana amasoro, kuko bategerezwa kumakura nk’abiba nyene.
Gutera intobo abakazana barabikunda kuko iyo bishitse bakibaruka umwana asa na sebukwe vyari bigoye kumwagiriza ko yarenze ibigo kuko yavuga ati ni ivyo nahawe n’umugabo wanje. Vyari bitandukanye n’aho yovyara abasa n’umutwa yashora inkono hafi y’iwabo, umwungere amuragirira inka canke uwundi badasangiye amaraso. Ikindi naco, ntiyatinya ivyo kuvyara icugane kuko yaba avuka ahandi, adasangiye amaraso na sebukwe. Ngo abana bavutse muri ubwo buryo barashobora kuba ari benshi cane.
Gushinga icumu
Ubu vyaragabanutse ariko aho hambere hahise  vyari bikaze cane. Vyakorwa kenshi n’abatware kuko baba bazi ko bategerezwa kubatinya. Umugabo yaraza dogiridogiri no ku rugo rwawe ngo ba. Yaba yarahagendereje akamenya uko umugore wawe ameze canke yararungitse umutasi. Ashitse yararaba ko utahari. Akinjira. Asanze umugore wawe ashobora kumufata neza agaca ashinga icumu kw’irembo akinjira mu nzu . Agakora icamuzanye.
Intangabutumwa ikomeye
Icumu rishinzwe kw’irembo ryaba risigura ko hari uwundi mugabo yaritashe. Nyene urugo rero aje agasanga icumu rishinze, yaca ahinda ibogo akaja kuba arimanzamanza kugire agaruke wamaze  kugenda. Carazira ntawinjirira ku mugabo yabonye icumu. Iyo yinjiye naho yaba agiye kumucumuta. Mugabo kuko atamenya ko uwuriyo ari umuganwa canke umwami, yahitamwo kugenda akagaruka hanyuma. Vyari bimaramaje kubona ukuviriye ku mugore!
MN: Ijambo umushingantahe rikomoka kuri uwu mugenzo. Umushingantahe yari umuntu yubashwa kuko yashinze icumu kw’irembo iwawe utamwinjirirako.
Gutahira
Ibi navyo vyari bitandukanye n’ivyo bibiri twumvise hejuru. Vyaba ku mugore ikibano cose kizi ko ari umupfakazi canke yahukanye. Yabuze umugabo akiri muto, yama aronka abatahira iminsi yose. Yamubuze akuze naho, ntiyababura ariko baba ari imparurwa.
Uwo mugore yama yiteguye iminsi yose kuko ntiyari azi igihe bamugendera. Ari muri vyabihe vy’abapfasoni, baraza ariko akababwira ko bidasoboka. Yari afise uburyo bwo kubabwira ko atawe yakira.  Yamubwira ko “Ikazanga ry’amavuta yomusize ryagataye canke amavuta yacitse”, canke akaririmba kugire abana ntibamenye ico avuze.
Batahira baje kuryamana n’uwo mugore. Uwo nawe ntiyateba gusama mu gihe atari ingumba. Umugabo yashengeye amusigiye abana, abo yaca abakurikiza abo akuye ku bagabo batahira. Ivyo vyatuma usanga umugore aguma yibaruka kandi yarabuze umugabo canke barahukanye.
Kenshi uwatahiye yaca asiga ateye ikintu nk’umugano, umurinzi, canke ikindi giti gikura cane kugire yerekane ko yahaciye. Ico giti carakura kigakurana n’umwana. Ari ingundu y’umugano yaca iba iyo bazomusohoza akuze kuko n’aho bamugora ngo ntatorane kuko yavyawe n’uwundi, ico caba ikimenyetso c’uko afise ico ahagaba.
Ingorane yo gutahira yari ubwambere na mbere ku bana. Baba ari bato canke bakuze, baguma babona iwabo urunkweknwe rw’abagabo n’imiburiburi nk’iminsi icumi mu kwezi. Muri abo baba bazi ko ata se arimwo canke haje se w’umwe canke uw’uwundi.
Iyo migenzo yose yerekana ukuntu ukurenga ibigo kwari kwariraye mu barundi b’aho hambere. Hari aho vyafatwa nk’ubutore, ubugabo canke ubundi buhizi, ariko vyama vyakweze inzankano, insaku, ukwinubana ndetse n’ingwara nyinshi. N’aho umugera wa ruhonyanganda utari bwaze, baranduzanya ibindi bitari bike.
