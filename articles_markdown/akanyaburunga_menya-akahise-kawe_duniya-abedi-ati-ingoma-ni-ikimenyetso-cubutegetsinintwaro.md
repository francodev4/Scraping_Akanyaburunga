# Duniya Abedi ati: “Ingoma ni ikimenyetso c’Ubutegetsi n’Intwaro”

**Catégorie :** menya-akahise-kawe

**Date :** January 9, 2025 7:30 pm  
**URL :** https://akanyaburunga.wordpress.com/2025/01/09/duniya-abedi-ati-ingoma-ni-ikimenyetso-cubutegetsi-nintwaro/

Umurisho w’Ingoma ni intambo iryoheye ijisho Uburundi bwirata iwabwo eka mbere no mu makungu. Mu kuzivuza no mu kuzitamba, abatimbo ari bo bahebera bihebeye Ingoma bagira ibimenyetso vyinshi, bagakora n’iyindi migirwa ibiherekeza.  Umutama Duniya Abedi yaradutsatsuriye ku vyo azi ku murisho w’ingoma yatanguye kuvuza agifise imyaka 11 mu mwaka w’1982 gushika ubu. Reka umunyakaranga MpunduYera abacire ku mayange bimwe muri vyo yatwegeranirije ; nta nkeka ko vyobagirira akamaro namwe.
Hari mu giteramo ngarukakwezi Rinjora cabaye  kw’igenekerezo rya 27 Kigarama 2024, ica nyuma casozereye uwo mwaka. Imbere y’isinzi ry’Abarundi b’ingeri zose, uwo munyakaranga yabigize umwuga yatubwiye vyinshi ku ngoma abari bahari twese turajorerwa.
Ubwa mbere na mbere, twamenye ko igikoresho ndangakaranga citwa Ingoma kugira kiboneke habwirizwa kuba hakoranijwe ibintu bitatu : igiti c’umuvugangoma, kiba kimaze n’imiburiburi hagati y’imyaka 100 n’150 ; ubworozi bw’inka, kuko ata ngoma yoboneka itagira icahi, naco kikaba ari urusato rw’inka rwo kuyikana hamwe rero n’umuntu ubwiwe kuko ari we akora ivyo bikorwa vyose gushika agere kuvuza ingoma.
Ikimenyetso c’intwaro
Ingoma kandi ni icitiranwa c’Ubutegetsi canke Intwaro. Niho uzokwumva ngo “hari ku ngoma ya Mwezi, ya Mutaga canke iya Mwambutsa…”
Duniya yatwiganiye ko ingoma ziranga uko igihugu gitunganijwe canecane mu ntwaro, akabisigura ati:
Ingoma harya bazishize ku mutwe bagaca bazitambukira ari vyo bita kwirungera bisigura ubutegetsi bugendagenda mu gihugu ;
Kubera ubutegetsi bushobora guhungabanywa, ni co gituma zigenda ziyobowe n’inkinzo n’icumu vyo gukinga no kwivuna uwoshaka guhungabanya ubutegetsi ;
Ingoma iyo bazivyagije hasi baca urya mudiho n’umuhamirizo w’ingoma, baba bashaka gusigura ko ata muntu aza kudurumbanya ubutegetsi. Niho rero baca batera umuhamirizo incuro zitatu kugira barabe ko ata mwansi yinyegeje hafi babonye ata we baca batangura rero kwigina no gushinga amategeko. Aho hose uwufise icumu n’inkinzo aguma agavye kuko ata kwijajara.
Duca tuhamenyera n’ibindi vyinshi
Ibindi  yaciye atwiganira mu kiyago camaze isaha yose ni uko muri iyi ntambo y’ingoma, ikintu cose kigira insiguro kandi ikomeye, uhereye ku ngoma ubwayo
Irya ngoma igendera imbere isize amabara y’igihugu bayita inkiranya ;
Muri make izi ngoma z’abahebera bihebeye ingoma zerekana uko igihugu cari gitunganije mu vy’intwaro.
Ariko rero ikiyago carinze gihera abatari bake badashizwe, bafise ibibazo vyinshi bikeneye inyishu kandi bamwe basaba ko yogaruka bakayaga kugira ikiyago kibandanye kinonosorwa cane. Nkako, vyaragaragaye ko co kimwe na kahise k’igihugu cacu, n’imico n’imigenzo hamwe n’ibigize akaranga hari ibitavugwa kumwe, nyabuna hakwiye ibiyago vyāguye ku buryo urunganwe ruzoza ruzodusangane ubumenyi butosoye neza kandi buyagwa kumwe.
