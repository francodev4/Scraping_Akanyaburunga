# Catégorie: amadini

## Kubera iki mu biranga umusi mukuru wa Pasika harimwo amagi asize amabara ?
**Date:** April 20, 2025 9:50 pm  
**URL:** https://akanyaburunga.wordpress.com/2025/04/20/kubera-iki-mu-biranga-umusi-mukuru-wa-pasika-harimwo-amagi-asize-amabara/

Ntibimenyerewe hano iwacu, ariko mu migenzo y’ibindi bihugu na canecane ibigwiriyemwo abakirisu n’abayahudi, umusi wa Pasika uzwi nk’umusi mukuru w’amagi. Kuri uwo musi, abana bahabwa utuganuke tubanezereza tw’ibibumbano bisa n’amagi dusize amarangi atandukanye. Muti ivyo vyoba vyavuye kuki?
“Pessa’h”, ijambo ry’igiheburayo risigura “kujabuka”, ari yo Pasika mu Kirundi, ni umusi mukuru uhimbazwa n’abakirisu hamwe n’abayahudi kw’isi yose. Mu Burundi, uwo musi watanguye guhimbazwa inyuma y’umuzo w’abazungu mu ntango y’ikinjana ca mirongo ibiri.
Ku Bakirisu, ni umusi wo guhimbaza izuka rya Yezu Kristu (canke Yesu Kristo), n’ukwitanga kwiwe ngo akize isi. Naho ku Bayahudi, uwo musi ni akaryo ko guhimbaza ukubohoka kw’Abayahudi bari bafashwe ruja na Farawo muri Egiputa, maze bakajabuka ikiyaga gitukura bagasubira mu gihugu c’isezerano.
Eka n’abapagani bărahimbaza umusi nk’uwo kuva kera cane. Kuri bo, kwari uguhimbaza ihinduka ry’ibihe, bava mu gihe gikanye cane baja mu gishushe. Aho akazuba kaba kagarutse, ibiterwa bigasubira gutotahara. Haba ari mu gihe ciza gishira iremba.
Mu bihugu vyinshi kiretse ivyo muri Afurika, uwo musi bawufata nk’ “umusi mukuru w’amagi”.
Ikimenyetso kidasanzwe…
Kuva kera cane, n’imbere y’uko idini ry’abakirisu rivuka, igi (irigi) ryamye rifatwa nk’ikimenyetso c’ubuzima, c’ukwiyubura, canke c’ubushasha. Mu myaka 5 000 iheze, Abaperesi barahana amagi nk’ikimenyetso c’ubugenzi n’umubano  mwiza. (Aha twokwibukanya ko mu Burundi bahana inka 🤩) Umwanditsi Marie-Christine ANEST COUFFIN avuga ko “ igi (irigi) camye ari ikimenyetso c’itanguriro ry’isi (iremwa ry’isi) haba i Buraya, Amerika, Aziya, eka mbere na Afurika”.
Kuva mu kinjana ca kane gushika mu ca cumi n’indwi, abakirisu bari babujijwe gufungura amagi mu gihe c’ikarema. Kubera ko batashobora kubuza  inkoko guta amagi, baja barayabika kugeza ikarema iheze. Baca batangura kuyafungura ayandi bakayaha abagenzi.
N’inyuma y’aho, kwipfunga gufungura amagi hari ababibandanije. Dushobora kuba tutabishimikako mu Burundi, ariko abandi, nk’abakirisu b’aba “Orthodox”, amagi ni kimwe mu mfungurwa bipfunga mu gihe c’ikarema nk’uko Ayele, umukirisu wo muri Etiyopiya yavyemeje igihe twariko turaganira.
Umwami Louis XIV wewe yatunganije ihiganwa, aho uwa mbere yaba uwamushikaniye irigi risumba ayandi yose mu yatawe mu ndwi ya Pasika mu gihugu cose.
…akaryo ko gukinisha abana
Kuva mu kinjana ca XII, ku ntwaro y’umwami Louis VII, basubirije amagi y’inkoko y’ukuri n’amagi abumvye mu mashokora, mw’isukari, canke mu mushonge (plastique). Ni ho baca batangura gukomeza umugenzo wo gukinisha abana babatuma kurondera amagi umusi wa Pasika. Mu migenzo y’ivyo bihugu, ayo magi bavuga ko aba yazanywe n’inkengeri zigaruka zivuye i Roma iyo ziba zagiye mw’ikarema. Zigarutse rero, zigenda ziraterera amagi mu vyatsi canke mu mfuruka z’inzu abana akaba ari ho bayatora.Mu Budagi, nabo bazanye umugenzo wo gukoresha, na kera cane imbere y’amagi, udukwavu. Uwo mugenzo aho wavuye, ni kubera ko urukwavu rwafatwa nk’ikimenyetso c’ukurondoka. Mu guhimbaza Pasika, n’ubukwavu barabubumba mu mashokora nabwo nyene nk’amagi, bikiyongera ku nkengeri, n’umwagazi w’intama nk’ibimenyetso bijana n’umusi wa Pasika.
Mu Bufaransa, hegereje guhimbaza Pasika, abavyeyi barategura udukino two kurondera amagi. Ivyo babitegura mu bibanza bizwi nk’amaparike, impongore, amashamba cimeza canke mu mihana i wabo. Bafata ayo magi bakayanyegeza bo nyene. Umusi wa Pasika, mu gatondo, bakarungika abana bakaja  kuyarondera, bakabaha n’utubazo bagenda barishura gushika bayatoye.
Mu Burundi, uwo mugenzo ntawuhari. Uretse mu miryango igendera ku migenzo y’i Buraya, Aziya canke Amerika boba bashira imbere amagi, ikimenyetso ca Pasika ku Barundi ni amashusho y’umusaraba, imva ya Yesu/Yesu Kristo irangaye kuko uwahahambwe yazutse. Utuganuke natwo bahana, nk’uko vyamye hambere hose, ikidahara ni urukanywa 🍻

---

## Kubera iki Noweli ihimbazwa ku wa 25 Kigarama ?
**Date:** December 25, 2024 1:49 pm  
**URL:** https://akanyaburunga.wordpress.com/2024/12/25/kubera-iki-noweli-ihimbazwa-ku-wa-25-kigarama/

Yezu (Yesu) yaravutse, haciye imyaka irenga 2000. Ivuka ryiwe ryarahimbajwe kandi n’ubu rikiriko, si agaseseshwarumuri. Mu mihingo yose y’isi, mu bihugu bitandukanye eka na hano mu bwa Nyaburunga rirahimbazwa ukuri kwamye mu miryango y’abakirisu n’abagenzi babo. Mu bisagara no mu misozi isharije uburundi, hose haririmbwa “Gloria”, bisigura “umunezero”. None mwoba muzi inkomoko y’ihimbazwa ry’uwo musi ? Kubera iki hoho uhimbazwa kuri rino genekerezo ? Tugira turabire hamwe amamuko y’uwo musi n’igenekerezo uhimbarizwako.
Amazina y’uwo musi wama uhimbazwa kandi urindiranwa igishika uko umwaka utashe aratandukanye bivanye n’abayakoresha, hamwe n’imico yabo. Mubakoresha ururimi n’imico vy’abongereza, bakoresha ijambo “Christmas”, risigura imisa ya kristo. Nko mu bihugu vy’uburaruko bwa kure Sikandinaviya bawita Jul, ijambo bari basanganywe mu mico yabo ahubwo risigura ikiringo cose Noweli imara, hafu ukwazi kwose kwa Kigarama. Mu Budagi bawita Weihnachten, bisigura ijoro rihezagiye. Mu bihugu bikoresha indimi zo mu muryango w’ikiromani hoho bawitirira ivuka, haba mu gitaliyano ( natale) mu giporotigare (natal) no mu gisupanyoro (navidad).
Mu Burundi dukoresha ijambo Noweli (canke Noheri ku bandi), rikomoka mw’ijambo ry’igifaransa Noël, naryo rikomoka mu kilatini “natalis dies” risigura umusi w’ivuka. Iryo zina turikesha abakoroni bazanye idini, nabo bakaba bari ababiligi baturuka mu gace kavuga igifaransa, gutyo dutorana Noël.
Ku wa 25 Kigarama, vyaje gute ?Imbere y’ivuka rya Yezu (Yesu), mu bice vya buraya hari hasanzwe umuco wo kwigina umuco inyuma y’ikiringo kirekire haba hamaze ijoro riba rirerire umusi nawo ukaba mugufi, ikiringo ibihugu vyo mu buraruko bw’isi biba biri mu mbeho nyinshi cane hakoroka n’urubura. Ivyo bitumwa n’uko isi iba iriko irihindukiza, ico gice c’isi kikaba kure y’izuba, umuco ntunagishikire neza. Reka tureke kubanza kubajana muri birebire tugaruke ku kiyago cacu.
Abanyaburaya rero uwo musi bari basanzwe bawuhimbaza kuva kera cane, bakabikora ugutandukanye, bigina uwo muco ugarutse, iryo zuba rinesheje umuzimiza.
Aho hose barashariza ubujwari, bakatsa amatara, bakagira imisi mikuru idasanzwe.Kugaruka ku ka kera
Mu kinjana ca kane ( IV) inyuma y’ivuka rya Yezu, ni ho umwami w’abami Konstantino na Papa Liberiyo biga umukenyuro w’ukuntu abantu bokwijukira guhimbaza Noweli cane, niko guca bawuhuza n’imico kama k’ivyo bihugu, bagafatira kuri ya misi twababwira aho hejuru bari basanzwe bakunda guhimbaza, ni uko umusi wa 25 Kigarama uba urafashwe. Ivyo vyakozwe mu ntumbero yo gukura mu bupagani abaromani bose mu buryo bworoshe.Uwo musi wagiye urakomera mu bihugu vya buraya vyose, ucika umusi shingiro ku bakirisu bose. Waranakoreshejwe, kuva mu mwaka w’1000 mu gutegeka abarwana guhagarika intambara ( canke kugira akaruhuko ) ku nguvu.
Kuja gesenga, guhurira hamwe mu muryango, gufungura udufungurwa twiza kandi turyoshe, rimwe na rimwe tutamenyerewe, amashurwe, utujwari dusharijwe udutara twakaka, indirimbo zihayagiza ivuka ry’umucunguzi w’isi ziri mu ndimi zitandukanye, ni vyo biranga uwa 25 Kigarama mu mihingo myinshi y’isi harimwo n’Uburundi.PS: Ico kwiyumvira, nk’uko vyagenze mu bihugu watanguriyemwo, ni uko hoba hari umuco w’Uburundi woba uri mw’ihimbazwa rya Noweli hano iwacu

---

## Vyinshi ku mugenzo wo kuraguza
**Date:** January 13, 2017 8:21 am  
**URL:** https://akanyaburunga.wordpress.com/2017/01/13/vyinshi-ku-mugenzo-wo-kuraguza/

Ukuraguza vyararanze uburundi kuva kera na rindi. Vyatumwa n’ibintu vyinshi mu buzima bw’abarundi zaba ingorane canke ineza. Ibikoresho vyakoreshwa muri uwo mugenzo navyo ntivyari bisanzwe nk’uko tugomba tubibashikireko uko twabitohoje.
Ishusho:commons.wikimedia.org
Ntitwoshobora kuvuga kuraguza tutavuze gupfumura. Ivyo bikorwa vyama biri kumwe na ntaryo. Iyo umuntu araguje, ni uko haba hariho uwundi ariko arapfumura. Gupfumura navyo bigirwa n’umupfumu. Uwo nawe ni umuntu aragura, avuga ingorane zabaye canke izizoba. Akamaro k’umupfumu kandi kwari ugukingira abantu nk’ibirozi mu kubambika ibiheko  canke akabaha umuti. Imiti yatanga yari ubwoko bwinshi, hari n’iyo uwaraguza atamenya. Yaratanga imirogoro, umurigatano, agasabirwa, n’iyindi. Iyo yose yari ifise ico ivura n’ico ayitangira.
Ni ryari abarundi bitura abapfumu?
Abarundi ntayandi mirukiro bari bafise. Abapfumu nibo baganga bari bahari. Icaba cose kiraba ubuzima bw’umuntu, baca bitura umupfumu. Kenshi bamwitura iyo bari mu ngorane. Bashobora kumwitura iyo umwana ashushe. Iyo inka yanse kwima, umuryango wagumbashe canke umukobwa yatevye kuronka umugabo, canke nyene hagatera ikiza mu muryango baraja kubaza umupfumu. Cari co kimwe n’iyo umuntu kanaka abuze uwiwe.
Eka n’iyo batari mu ngorane, baritura umupfumu kuko bamana ubwoba kandi bategerezwa kuguma bitegeyeko. Kanatsinda ntawumenya iyo ruzanana.  N’uwaba agomba kwubaka urw’iwe yaraja kubaza rumenyi akamuha agaheko kazomukingira mu mugerero mushasha. Yaranabaza uko bazobana n’uwo muntu mushasha, bakereranira.
Ibitahara muri uwo mugirwa
Bagiye kuraguza batwara ivyo bita “ibimazi”. Ivyo navyo kera vyari ibiribwa canke ibintu vy’agaciro kanini  (ibirezi, ibihete, imiringa, …) bajana kugire umupfumu ashobore kurangura neza akazi kiwe.  Aho abazungu baziye bakazana amafaranga, ibimazi vyarahindutse bicika amafaranga. Uwaja kuraguza rero yaca atwara amafaranga. Ayo rero ni ivyero uwuraguza yatanga ngo umupfumu amuragurira amwereze. Igihe umuntu yaragiriwe neza (Imana ikamuha) yaratanga “intasuro”, kari agashimwe k’intungwa canke ikindi kintu yaha umupfumu nk’agashimweinyuma y’uko yamukingiye Imana ikamutaka ivyiza.
Inyambaro y’umupfumu nayo yari ihambaye cane. Ntiyapfa kwambara uko ashatse kwose kuko yaba ari ku kazi gahambaye. Nka kurya n’abaganga b’ubu bose bafise umwambaro ubatandukanya, umwe wese kuco ashoboye, umupfumu yaba yambaye urushato rw’ingwe n’intutu (inkofero) ikozwe mu rushato rw’inkende.  Hejuru yararenzako ibiheko vyinshi nko mw’izosi, ku maboko canke ku maguru.
Hari ibikoresho bitahara. Umupfumu yategerezwa kuba afise na ntaryo urunyagara, akarende karumirijemwo utubuye canke imbuto z’umugunguma yaja arajegeza (kuvuza urunyagara) igihe cose agire avuge ikintu abwiwe n’“abavyeyi” nk’uko bivugwa. Ikindi kintu yategerezwa kuba afise  ni inkoronko, nyankobwa mu gihe ari umugore canke Nyabusorongo mu gihe ari umugabo. Utwo natwo ni uturende twaba dufise uburunga ku mutwe( kuri Nyabusorongo); n’ubuyeye (kuri Nyankobwa). Hari n’ibindi bikoresho vyinshi baba bafise nk’udukono two guteka imiti n’ibindi.
None abapfumu bari abangushi?
Kurya kw’ibindi bikorwa vyose bikora ku buzima bw’abantu, utunenge ntitwobura. Irya nyambaro yonyene yari iteye ubwoba kugire abantu bamutinye ivyo avuze bavyemere badahingitanya. Ikindi naco, umupfumu yarashobora kwihenda akavuga ibitari vyo, akabivuga uko avyiyumvira canke mu kuvura agacacisha. Hari n’abaca bica umwuga mu kuwufatanya no kuroga ; aho gufasha umuntu akamuha ibitari vyo. Abarozi barabakoresha mu kwica abo batoshikiriye arivyo bita « kugura ». Umupfumu baramuha ibitagenda mpaka yemeye akica umuntu bamuguzeko.
Ariko hari abapfumu babikorana akarangamutima kadasanzwe bakagira ico bamariye abarundi. Ni naho wama usanga nk’umuryango wose wifitiye umupfumu wagenzuye ukama uja kuraguza ko, kuko baba baramushimye ko ari n’umutima. Niho wasanga hari abantu bava impinga bakaza ku mupfumu kanaka. Bari bazi ko barushanya umutima n’ubushobozi kandi bategerezwa kuja kure kugire bashike iyo abansi batoshika.
Kuraguza vyari bifise ikibanza kinini mu kwemera kw’abarundi. Imana Rugiravyose bari bazi kandi ko ica kuri Kiranga mu kubaha imihezagiro, eka mbere no ku bapfumu kugire baburire abantu hanyuma bitegereko Rwuba ntibahekure. Niho wasanga kenshi umupfumu aragurira umuntu guterekera. N’iyo habaye ikintu kibi mu muryango baraja kwa rumenyi kugire bamenye icatumye biba hanyuma bagaterekera.
Ubiravye neza usanga umupfumu yari afise ikibanza gisumba ica Kiranga. Igikorwa ca Kiranga nyamukuru kwari ukurongora ibisabisho vy’abarundi akabishikana ku Mana. Atari ubwo bushobozi bwonyene, ahandi yaboneka nk’umuntu nk’abandi. Ariko umupfumu wewe yari atinyitse rwose, kuko yabona ubuzimwa bw’umuntu wese amwituye.  Ikindi naco, ni uko umwami atigera yitura kiranga kuko yavuga ngo ni mwenewabo (vyumvikana ko boba bangana) ariko yaba afise abapfumu benshi cane baguma bamurabira ubuzima bwiwe n’ubw’igihugu.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

# Catégorie: amayagwa

## Ikirundi mu basani: ni urundi rurimi !
**Date:** January 25, 2025 6:00 pm  
**URL:** https://akanyaburunga.wordpress.com/2025/01/25/ikirundi-mu-basani-ni-urundi-rurimi/

Umuryango w’akanyaburunga warakoranye ku musi w’Umweru muri Nzero uyu mwaka, uganira ku rurimi abaririmvyi bacu abo twita “abasani” boba baririmbamwo. Ibibazo benshi babaza vyaraturira. Bamwe bakibaza bati: “Ubwo koko boba bazi ikirundi ? Boba bazi imico y’ikirundi ? Birya bintu bavangavanga ukabura ico bashatse kuvuga bavyiyumvira gute? Icababaje abari mu kiyago mbere bakanashamirana kubera ukudahuza, ni amasanamu bamwe babona ko ari meza abandi bakabona ko ateye isoni nk’uko n’amajambo hari ayavugwa bagahungura amatwi. Tubigarukeko.
Ubu ngo ni abaririmvyi bake bagishobora kuririmba igitero canke icitabirizo cose ngo bakimare batavanze indimi, usanga bavangamwo amajambo y’ikirundi n’izindi ndimi. Hari n’aho bashiramwo amajambo ata wuzi neza insiguro. Ibi bigatuma basuka agasovyo mu rurimi rw’ikirundi kuko izo ndirimbo zivuzwa ahantu henshi abana, urwaruka, abakuze bakamenyera ayo majambo, gutyo amajambo meza y’ikirundi akaba ariko atera agenda amazimayongo uko inzaruka zikurikirana.
Umwe mu banditsi yarabajije ati : “Murashima ko ari intambwe ku muziki w’Uburundi koko ? Canke ni ugusubira inyuma ?”
Izo ndirimbo nyene ni zo zivuzwa mu manza z’ubugeni, mu miryango, zica ku nsamirizi zitandukanye n’ikibabaje kurusha ibindi zica no kw’iradiyo nkuru y’igihugu ata camira kandi ishika mu mihingo yose y’isi. Hari n’iziba zarahagaritswe ariko zikabandanya gusamirana ukuri kwamye mbere n’abaziririmvye bakabandanya batumirwa mu biteramo vyo guteramisha abantu nk’uko vyabaye kw’isomero rimwe ryiga ko umwana w’umwanditsi w’Akanyaburunga aho abarezi b’iryo shure batumiye umuririmvyi kuririmbira abana indirimbo zahagaritswe kandi bakabifata nk’ibisanzwe.
N’umubabaro mwinshi ati : “Naribajije ingene ibintu nk’ivyo bikorwa n’abarezi duhemba amahera menshi kugira batwigishirize abana numva nta nsiguro n’imwe ihari. Iciyongeyeko ni uko izo ndirimbo ziteye isoni arizo bavuza mu modoka zitwara abana kw’ishuri buri musi umwana agaca ataha ari zo aririmba aho kwibuka izo bize mw’ishure. Narabishikirije mu nama y’abavyeyi ariko ntaco vyahinduye. Rero aho tuja ni habi kuko ikibâno kiranduye. Abakunda imico n’akaranga  babandanye bakora indirimbo n’imvyino bahiganwe n’abari muri mu rudandazwa rw’umuziki bobo bajejwe kwinjiza amahera batiyumviriye gukingira ururimi n’umuco.”
Uno musi, umwana ava i muhira agenda arumviriza iradiyo ivuza izo ndirimbo, agashika kw’ishure, mu musi mukuru bita “Kermess”, akumva za zindi nyene, yagaruka i muhira akakirwa n’umurera, nawe ari mu myaka ishushe aguma adundika na za ndirimbo nyene ku gaterefone; uwo mwana ntaca akura abona ko ari ibisanzwe cane?
Muri iki kiyago carimwo agahinda kenshi uwundi yibajije ati : “ Ubwo abavyeyi bo barafise uwo muco wo gutandukanya icatsi n’ururo bakamenya ikiri ku rugero rw’umwana? Ko tubona ahubwo aho kwigisha abana ahubwo umenga ni bo basigaye bigishwa n’abana ?”
Turi mugihe aho umuririmvyi asigaye akora kugira amenyekane cane ( mu mvugo yabo agire “hiti”) yicire amahera atiyumviriye ikizokurikira inyuma y’ubutumwa atanze. Benshi muri bo nimba atari bose, ngo babona ko kuguma ku vyacu (imico, ururimi  n’akaranga) atari ‘ubusirimu’ ahubwo ko ari ugusigwa n’amajambere ; ko ugusirimuka nyakwo ari kwigana izo ndimi mva mahanga. Ese iyo baba baziririmba neza zo ntibaze baracangacanga. Basi akaririmba indirimbo yose mu rurimi rumwe  bibuze iryungane ryose akarivuga akarimara mu rurimi rumwe. Benshi uca usanga ari vyo bikundira kandi si mu rwaruka gusa no mu bavyeyi usanga iyo mbuto yaramaze gufata icicaro bakigira bati: ibi ni vyo bigezweho, ngo ikirundi kiragoye, n’ibindi vyitwazo bidafashe, …
Ku bw’umwe mu bari bari aho, aba baririmvyi barakwiye kwikebuka kuko iyihuse ivyara ibihumye kandi ukumenyekana ntibigoye nko kumenyekana neza kandi ukabigumako. Baturinde bimwe ngo “agaciwe karuma”, bareke kugira agakuku kuko kageza habi. Ibi nivyo bikwega akarambaraye mu gukandamiza imico n’imigenzo vyacu mu rwaruka.
Umwanditsi umwe ati : “Iyo ufise ingabire mu kintu usanga ushiramwo akabirya . Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
“Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
Mu gusozera ikiyago, bamwe bari bafise icizere ko bishobora guhinduka kuko aba bene Burundi barafise ingabire n’ubwenge bwinshi, kukaba nkako hari n’abamaze kubigaragaza mu ndirimbo zabo ziryoshe cane kandi zinovoye. Ariko abandi bo bagize bati : “Birame ntangare!”

---

## Duniya Abedi ati: “Ingoma ni ikimenyetso c’Ubutegetsi n’Intwaro”
**Date:** January 9, 2025 7:30 pm  
**URL:** https://akanyaburunga.wordpress.com/2025/01/09/duniya-abedi-ati-ingoma-ni-ikimenyetso-cubutegetsi-nintwaro/

Umurisho w’Ingoma ni intambo iryoheye ijisho Uburundi bwirata iwabwo eka mbere no mu makungu. Mu kuzivuza no mu kuzitamba, abatimbo ari bo bahebera bihebeye Ingoma bagira ibimenyetso vyinshi, bagakora n’iyindi migirwa ibiherekeza.  Umutama Duniya Abedi yaradutsatsuriye ku vyo azi ku murisho w’ingoma yatanguye kuvuza agifise imyaka 11 mu mwaka w’1982 gushika ubu. Reka umunyakaranga MpunduYera abacire ku mayange bimwe muri vyo yatwegeranirije ; nta nkeka ko vyobagirira akamaro namwe.
Hari mu giteramo ngarukakwezi Rinjora cabaye  kw’igenekerezo rya 27 Kigarama 2024, ica nyuma casozereye uwo mwaka. Imbere y’isinzi ry’Abarundi b’ingeri zose, uwo munyakaranga yabigize umwuga yatubwiye vyinshi ku ngoma abari bahari twese turajorerwa.
Ubwa mbere na mbere, twamenye ko igikoresho ndangakaranga citwa Ingoma kugira kiboneke habwirizwa kuba hakoranijwe ibintu bitatu : igiti c’umuvugangoma, kiba kimaze n’imiburiburi hagati y’imyaka 100 n’150 ; ubworozi bw’inka, kuko ata ngoma yoboneka itagira icahi, naco kikaba ari urusato rw’inka rwo kuyikana hamwe rero n’umuntu ubwiwe kuko ari we akora ivyo bikorwa vyose gushika agere kuvuza ingoma.
Ikimenyetso c’intwaro
Ingoma kandi ni icitiranwa c’Ubutegetsi canke Intwaro. Niho uzokwumva ngo “hari ku ngoma ya Mwezi, ya Mutaga canke iya Mwambutsa…”
Duniya yatwiganiye ko ingoma ziranga uko igihugu gitunganijwe canecane mu ntwaro, akabisigura ati:
Ingoma harya bazishize ku mutwe bagaca bazitambukira ari vyo bita kwirungera bisigura ubutegetsi bugendagenda mu gihugu ;
Kubera ubutegetsi bushobora guhungabanywa, ni co gituma zigenda ziyobowe n’inkinzo n’icumu vyo gukinga no kwivuna uwoshaka guhungabanya ubutegetsi ;
Ingoma iyo bazivyagije hasi baca urya mudiho n’umuhamirizo w’ingoma, baba bashaka gusigura ko ata muntu aza kudurumbanya ubutegetsi. Niho rero baca batera umuhamirizo incuro zitatu kugira barabe ko ata mwansi yinyegeje hafi babonye ata we baca batangura rero kwigina no gushinga amategeko. Aho hose uwufise icumu n’inkinzo aguma agavye kuko ata kwijajara.
Duca tuhamenyera n’ibindi vyinshi
Ibindi  yaciye atwiganira mu kiyago camaze isaha yose ni uko muri iyi ntambo y’ingoma, ikintu cose kigira insiguro kandi ikomeye, uhereye ku ngoma ubwayo
Irya ngoma igendera imbere isize amabara y’igihugu bayita inkiranya ;
Muri make izi ngoma z’abahebera bihebeye ingoma zerekana uko igihugu cari gitunganije mu vy’intwaro.
Ariko rero ikiyago carinze gihera abatari bake badashizwe, bafise ibibazo vyinshi bikeneye inyishu kandi bamwe basaba ko yogaruka bakayaga kugira ikiyago kibandanye kinonosorwa cane. Nkako, vyaragaragaye ko co kimwe na kahise k’igihugu cacu, n’imico n’imigenzo hamwe n’ibigize akaranga hari ibitavugwa kumwe, nyabuna hakwiye ibiyago vyāguye ku buryo urunganwe ruzoza ruzodusangane ubumenyi butosoye neza kandi buyagwa kumwe.

---

## Akazêhé : vyinshi mwomenya kuri iyo ndamutso yazimanganye
**Date:** August 12, 2024 6:20 pm  
**URL:** https://akanyaburunga.wordpress.com/2024/08/12/akazehe-vyinshi-mwomenya-kuri-iyo-ndamutso-yazimanganye/

Mu Burundi, ibigize imico n’imigenzo biriko birazimangana si kimwe kandi si bibiri. Duhereye ku nyambaro, tukaja ku bifungurwa, tukaja no mu mayagwa, hari vyinshi bias n’ibiriko biribagirwa hakaba n’ivyamaze kugenda burundu. Akarorero ka hagufi ni akazêhé, ubuhinga bwo kuramukanya bwari bwiharijwe n’abakenyezi, ubu kibagiwe, gasigaye kavuzwa mu maradiyo ariko kavuye mu kubaho kw’Abarundi. Twashimye kukagarukako.
Mu binyamakuru, kino gihe haguma hagaruka ko akazêhé kibagiwe, kandi ko gakwiye kugarukirwa. Aho ni mu gihe abatohoji no mu migwi ndangakaranga na nyuramico, bo babona ko ico kintu cagaragaza ubumwe no kubana neza, hamwe n’igishika incuti zifitaniye biriko birazimangana, ahubwo bikwiriye kugarukirwa.
Ntibarira busema kuko haba mu bakuru, haba mu bato, iyo ndamutso yaribagiwe mu 2025. N’iyo ivugijwe mw’iradiyo canke igakoreshwa mu bikino nyuramico canke mu masabukuru, bikorwa kugira abantu bibutse aka kera gusa, ariko akazêhé karamaze kuva mu bikorwa iyo abakenyezi canke umuvyeyi n’umwana bahuye baramukanya.
Muti none akazêhe ni iki ?
Akazehe canke akayego ariko gahibongozo ni uburyo bwo kuramukanya bwiharijwe n’abakenyezi (n’abigeme), aho abaramukanya bahibongoza baterera mu gahogo, maze bakaganira bahuza, babazanya bishurana ku buzima babayemwo. Bashobora kumara iminota yababa itanu baguhoberanye bongera bahibongoza.
Abaramukanya barabanza bakarabana mu maso bagaragaza igishika n’inkumbu bafitaniye, mu nyuma ba gahoberana bakaguma babumbatiranye, uwundi mwanya baja barahinduranya, begerana baja i buryo, i bubamfu gutyo gutyo nk’incuro cumi. Hari n’aho bahagarika bakaguma babumbatiranye. Umwe atera, uwundi yitabiriza, barakiranwa. Igihe cose mu kazehe hatangura gutera uwisumbuye mu myaka mu bariko bararamukanya. Ikindi naco, ni uko akazehe kama gaherezwa no gukorana mu ntoke (guhana yambu mu mvugo y’ubu). Ivyo bikorwa ku baba ari incuti, canke abasanzwe ari ababanyi bashize hamwe, eka mbere n’umuvyeyi n’umwana bararamukanya mu kazêhé. Bapfa kuba bazinanye neza gusa.
Nk’uko Isaac Ndimurwanko yabigaragaje, ayo ni amasano cumi y’ivyiyumviro bikurikirana mu majambo y’Akazehe. Ashobora kwerekana :
Intara uwo mugenzo wari waragumijwe bimwe biboneka, nk’uko abatohoji babivuze, ni intara ya Ngozi mu makomine yayo atandukanye.
Mu bintu Abarundi bavuga ko vyatumye uwo mugenzo ugabanuka, harimwo amagume igihugu caciyemwo na canecane mu myaka y’1990 hamwe n’ibi biza bija biraduka bibuza abantu kwegerana n’igishika harimwo koronavirusi.
Akazêhé, yari indamukanyo yafatwa nk’ikimenyetso c’amahoro no kunywana, tutibagiye no gushiranaho (kwitanaho).

---

## “Giciye” : haca igiki ? Iryo jambo risigura iki?
**Date:** March 8, 2024 9:17 pm  
**URL:** https://akanyaburunga.wordpress.com/2024/03/08/giciye-haca-igiki-iryo-jambo-risigura-iki/

Mu mvugo y’Ikirundi, na canecane mu mvyino z’agahogo k’abarundi, turamenyereye kwumva mu bitero bashiramwo ngo “ ngende giciye”, “turagenda giciye”, …. Abarutse ubu riradusiga, kuko hari n’ayandi majambo tudashoka dutahura avugwa mu Kirundi. None iryo jambo ryoba risigura iki? Ico gica coco ni igiki? Tubasabikanirize insiguro twahawe n’abakurambere twayaze.
Ku batararyomva, bokwumviriza uruvyino rwakunzwe cane rw’umugwi ndangakaranga Higa, rwavyinywe n’abana bakiri bato ico gihe rwitwa Yoronimu. Muri urwo ruvyino, iryo jambo ryarakoreshejwe. No mu ruvyino rwa Giramahoro, Ngoma ya Ruhinda, iryo jambo ryarakoreshejwe.
Uwatumye dukora aya matohoza kuri iryo jambo, ni uko hari uwagize amakenga ko barya bana mu buto bwabo batatahura amajambo bariko baravuga yose. Ko abarikoresheje boba baratahura insiguro yaryo, si co tuja kurabira hamwe. Bararirimvye, badutuma dukurira mu karanga kandi twumva akadiho k’iwacu banabuza amajamboi amwe amwe adapfa. Mbega iyo batarikoresha tuba turiko tuganira kuki?
None ico gica ni igiki?
Mu Burundi, ibikorwa bihuza abantu bakaja hamwe nko kuvyina no gutamba, bisanzwe bihabwa ikibanza kinini cane mu biruhura umuntu naho yoba afise ikimudundumiye ku mutima. Aho hambere rero, abantu barărama ku nama abakiri bato bagatamba cane bidagadura, bakikura ibinyugunyugu cane.
No mu migirwa yo kubandwa no guterekera, ivyigwa vyarerekanye ko hari ibintu vyafasha umuntu atamerewe neza afise ibigummbagumba canke ibiroroge vyamurengeye, bamubandiwe bikagabanya uburemere, agakira.
Ntiwtokwibagira kandi ko Abarundi baha ikibanza kinini kuyaga, kunywana bimwe bikwiye, ivyo bigatumwa no kugenderanira, baranayamaze ko agafuni kabagara ubumwe ari akarenge.
“Ikigumbagumba” canke “ikiroroge”
Ku bw’umukurambere twayaze, ico gica rero ni ikigumbagumba kiba canize umuntu, iyo yidagaduye rero bikwiye abishizeko umutwe n’umutima, nta kibuza ko gica, akumva icari ku mutima kirururutse. Icari kimudundumiye kubera kubura uwo mwanya wo kwidagadura, ushobora kuba ari umwitwarariko n’ibindi, bica bigabanuka umuntu akaruhuka. Baca bavuga ngo “kiraciye”.
Aha, uwoturusha gutohoza yotubariza ko hamwe bavuga ngo turabica bicike vyoba babikuye ng’aho. Nta kiravyemeza dufise kuko uwo mukurambere twayaze we yaravyemeje ariko akekeranya.
Ikindi kivugwa, ni ikiroroge. Muti ico naco ni igiki ? Ni urukumbuzi rwa cane, inkumbu nyinshi ugirira icuti canke umuvukanyi. Iyo zabaye umiurengera, zirahagarara ku mutima w’umuntu akumva umenga zigiye kumuniga. Niho mu mvyino  zindi twumva ibitero ngo “ikiroroge kiraniga”.
Abandi nabo bati ni “igicugu”
Uwundi mukurambere nawe avuga ko nyabuna ikivugwa muri iyo mvugo ari igicugu. Ico naco ni igihe c’umusi kiri mu mwanya w’ijoro, igihe kirenganye abantu baca batangura kuvyuka bifatira ingendo kugira izuba rimene ijuru banzaganije imisozi. Abo baba ari abafise ingendo. Uwo, avuga ko muri izo mvyino zose, bavuga ko baterama bagataha igicugu giciye, muri make, batahe bukeye kubera bahimbawe.
Nkako, mu ruvyino “Iyo ntamba” rw’umugwi ndangakaranga Giramahoro, hoho baratomora neza mu gatero kagira indwi, bavuga bati: “igicugu kiraciye, ntamba we”. Aho turumva neza rukozi rwakoreshejwe ko ari igicugu cavuzwe.
Izo nsiguro zose uzumvirije usanga ari zo, ku buryo womenga ni rya jambo rimwe risigura menshi. Ariko iritomoye neza ryoba ryoroshe gutahurika ni irivuga igicugu kuko aho hambere abantu bagiye kuramukanya, baranywa bagatamba, bagataha bukeye canke butanguye kwenzura. Kira noneho, n’ikiyago kibaye kirekire kiba caryoshe, iyo hariko hayaga abasanganywe: incuti, abavukanyi, umwana na nyina.

---

## “Reka ngende i Burundi”, Claire Rushatsi
**Date:** February 26, 2024 5:34 pm  
**URL:** https://akanyaburunga.wordpress.com/2024/02/26/reka-ngende-i-burundi-claire-rushatsi/

Reka ngende i Burundi maIyo Imana yavuyeReka ngende i Burundi maIyo bavyara bagahekaReka ngende i Burundi maIyo bagwiza umuryangoReka ngende i Burundi maIyo bahoza ibibondoReka ngende i Burundi maIyo basangira twose
Reka ngende i Burundi,iyo bahoza ibibondo
Reka ngende iyo bavuzeIyo basangira ijamboReka ngende iyo bavuzeIyo basangira ingingoWogendaNiwadukumbura uzozaNiwadukumbura uzogarukaMama reka ngendeReka ngende i Burundi maNdahasanga umuryangoUmukobwa akura iyo aroyeNi yo amenyera amabangaUmukobwa ntagira urugoNgo ni incuti yo ku nzira
Umwigeme ni nyene urugo,ni we asoroma akarondera
Umukobwa ntavuza uruhwaNgo aba asema umuryangoUmukobwa iyo acikiyeNgo aba acikije ijamboOya mama siko bimezeUmukobwa nyene ikigegaUrugo ni urw’umwigemeNi we abika akabangaWogendaNiwadukumbura uzozaNiwadukumbura uzogarukaMama reka ngendeUmwigeme ni nyene urugoNi we avyara agaheka
Umwigeme w’i Burundi
Umwigeme ni nyene urugoNi we yonsa agahekaUmwigeme ni nyene urugoNi we asenya akavomaUmwigeme ni nyene urugoNi we asya agacumbaUmwigeme ni nyene urugoNi we asoroma akaronderaUmwigeme ni nyene urugoNi we ahoza ikibondoUmwigeme ni nyene urugoNi we abika amabangaWogendaNiwadukumbura uzozaNiwadukumbura uzogarukaMama reka ngende

---

## Inanga ya Maconco: amajambo agize urwo ruririmbo
**Date:** August 27, 2023 4:45 pm  
**URL:** https://akanyaburunga.wordpress.com/2023/08/27/inanga-ya-maconco-amajambo-agize-urwo-ruririmbo/

Inanga “Urupfu rwa Maconco” ni inanga iryoshe cane yavugijwe n’umucuraranzi tugitohozako tutaramenya, igaruka kuri Maconco azwi muri kahise k’igihugu cacu. Uwo Maconco yabaye umukwe w’umwami Mwezi Gisabo, yongera mbere acudika n’abadagi ku muzo wabo, aragerageza no gutwara igihugu, naho atorohewe. Iyi nanga rero iragaruka ku rupfu rwiwe, rwaje rukurikira ukuntu yagerageje kwigarurira imbwa umwami Mwezi Gisabo yakunda cane: Rurebeya canke Mushuzo. Dushimye kubasangiza amajambo agize urwo ruririmbo rw’akanovera kadasanzwe.
Kugira usome, banza ufyonde aha wumvirize ukurikira amajambo.
Amajambo agize iyo nanga:
(Aturitsa umurya)Ukubabara kurababaza ye nyabunaUgutonekara kutarazaUwo rero muramwumvaYari nyina ngo oya wiwe(Aturitsa umurya)Ati mbega mwananje mwananje weAti nyamara mwananjeNumbarire ikikubabaje[Ko] wama wicurikira
Ati ukurya ntikubuza ukuganya ge mawe weImbiribiri ntibuza intimbaNta wuhora aho yabaye
Nyina wiwe akamubarira mwananje weAti sigaho mwananjeTega amatwi ndakubarireY’uba wigira igifyineAti so wawe mu guhwera mwananje weYaravyutse mu gitondoGutabara ngo urugambaUrugamba rwatewe
Arajabuka ca cuzi mwananje weArakubita ngo aratembaAca aratemba nk’amaziAti none mwananjeTega amtwi ndakubarireNkubarire abamenjeAti nkubarire abamenje mwananje weNdakubarire abamenje
Ati Maconco mu kumenja mwananjeYari umukwe ngo w’umwamiYaravutse ari umwanaAragenda ku kirimbaOya umwami amubonyeAramugomwa aramugabiraAmuha umugeni wiwe aramutwara mwananje weAmuha n’inka aratwaraAti mbega MaconcoAmuha ngo n’ikirimbaN’intara yatwaraHamwe Maconco yatunze mwa bantu mweMutege amatwi ngo muvyumve
Hamwe Maconco yatunze mwa bantu weAragenda kwa sebukweAravyuka mu gitondoUmugore atamubarireAratura ku kirimbaKwa sebukwe wiwe
Sebukwe ngo akimubonye mwa bantu mwe[A]tangura ngo kumuranutsaOya kandi arapfukamaMwananje MaconcoJe ndagize ngo bwakeye
Ngo Maconco aramusubiza mwa bantu mweBwakeye databukweAti nyamara databukwe databukwe weJe naraye ngo ntaryamyeOya intezi zanteye
Raba ngo ufise imbwa zibiri databukwe weOya Mucebo na RurebeyaJewe ndayikuzamvyeNgusavye iyo mbwa yaweIyo mbwa nkuru ya zosiOya uyimpe ndayitware
Sebukwe ngo avyumvise mwa bantu mweAraheza ngo agira ubwobaAti mbega MaconcoNarakugabiye mwananje ga Maconco weAti ehe raba MaconcoNaguhaye umugeni wanje ga MaconcoNdaguha intara uratwaraAti n’ubu mwananje ndakugabiraNgo ntugenda ntakugabiyeNdaguhaye zirya zonsaIzo nyene ndaziguhayeNdaguhaye n’igihugu natwara cosiIco cosi kibe rwaweAriko singuha rurebeya mwananje we
Ngo Maconco aca ararahiraAti databukwe ndakubariye je MaconcoUkabona utayimpayeJewe ndagiye ngo iwanjeKandi nshika niyahuraNgo Maconco aragenda[A]fata akayira aragendaAshika i muhira iwiweUmugore akimubonye[A]tangura kumuramutsaArapfukama aramuramutsaAti nagize bwakeyeNgo Maconco arihoreraUmugore arashishikaraAti ndagize bwakeyeNgo Maconco arihorera
Aragenda ku kirambi mwa bantu mweArasasa ngo aryamaUmugore bitavuganyeIkiyago bitayazeHawe igicugu caciye mwa bantu mweIgicugu ngo kiraciyeUmugore riramunigaAbaza umugabo wiweAti mbega MaconcoAti mama w’umukondoNumbarire ikigushavujeNumbarire ikigushavuje
Ati sigaho mugoranje mugoranje weJewe ubona aha natumvyeAho nava ngo kwa so waweKandi ari we databukweAho nava kwa nyoko waweKandi ari we ngo mabukweNabasavye irya mbwa yaboIrya mbwa nkuru ya zosiNone barayinyimyeNone ngira niyahure
Umugore ngo aryumvise mwa bantu mweAti sigaho ga MaconcoSigaho ntiwiyahureJe ndagiye sindayisiga
Amena igicugu aragenda mwa bantu mweAratura ku kirimbaKwa sebukwe wiwe*Ari we se wa Maconco*Asanga nyina wiwe yicaye kw’irembo mwa bantu mweNgo se wiwe ntari muhiraNyina wiwe agira ubwobaAti mbega mwananjeAti mbega uzenywe n’ikiNumbarire ngo ikikuzanye
Ati sigaho ge mawe ge maweAyo mwakoze ntarindwaAho Maconco yava ng’aha ge maweNgo n’ukurya ntiyariyeN’ukuvuga tutavuganyeN’ikiyago ntituyage
Ati mbega mwananjeNone tubigire nteAti ehe raba mwananje mwananje weNgo Maconco ndakubarireTwamuhaye umugeni wacu mwananje weTumuha intara aratwaraShime ivyo twabahaye
Umukobwa avyumviseAti mbega ge maweAti umukwe wanyuMuramuhevye yiyahureNgo Maconco ukabona ngo ariyahuyeNgo na jewe ngo sinsigara
Nyina wiwe avyumviseAti sigaho mwananjeSigaho ngo ntiwiyahureGenda uziture uyitware mwananje weUyitware mu kirimbaNgo so wawe agatahaNa we nyene ngo ariyahura
Wa mukobwa aragendaArayizitura mu kirimbaArayifata arayitwaraYarateye mu gahinga mwa bantu mweAkamwemwe karamwicaApfukura arabaAti Rurebeya ndagutwaye
Yarashitse i muhira iwiweAshitse ngo i muhira iwiweAmusanga araryamyeNtarava ku kirambiAti Maconco ni uvyuke mugabo wanje weIco waririye ndakironseNgo Maconco abibonyeAva hasi aramuramutsa[Imbwa] ayishira ku kirimbaAkubitira umuryango
(Aturitsa umurya)
Naho umwami ngo aratahaMwa bantu ngo muvyumvyeIngene kandi uko vyagenzeNayo umwami aratahaArashika kw’iremboAhamagara imbwa yiweKandi ize imusanganire
Agahamagara ngo avuga atiNgw’ino RurebeyaAha ino RurebeyaNte RurebeyaNte RurebeyaNte RurebeyaNte RurebeyaAragira ngo ntiyumviseAkomeza yegerezaNgize nte RurebeyaNte RurebeyaNte RurebeyaNt’aha ino Rurebeya weNt’aha ino Rurebeya naweNte RurebeyaArabura iyo yagiyeYegereza mu kirimbaAho Rurebeya yaryama
Ngize nte RurebeyaNte RurebeyaNte RurebeyaNte RurebeyaArabura iyo yagiyeAca arabaza umwamikaziMwamikazi we Rurebeya ngo iri heheArasimbira mu muryango umwamikaziArarahira umusi mubiNgo ko atazi iyo yagiye[A]barira umupitsi wiweShira indava aho mu rugoOya usase ng’uyo aryameNgo n’ugupfa napfuyeRurebeya yagiyeArasasa ngo araryama mwa bantu mweNgo n’ukurya ngo ntiyariye
(Aturitsa umurya)
Yamara umwana wa MaconcoHaciye imisi ibiriArabarira ngo MaconcoAti Maconco dawe wanjeAti Maconco dawe wanjeUrabona imisi ni myinshiNtagenda kwa sogokuru wanjeNtagenda ngo kumuramutsaNgo se wiwe aramubarira mwananje weUko ugenda ndakubarireNtuvuge ko Maconco*Oya kandi ko iri inoNtuvuge Rurebeya ga mwananjeUkarimena ngo rirakumenaWa mwana ararahiraAti ekaye dawe ntayomvugaNyina wiwe aramubariraMwananje uko ugiyeUhirarahire ngo urimene mwananjeUkavuga ko RurebeyaNzoshika ngo nce ndakunigaAti ekaye mawe
Wa mwana afata akayiraAragenda mwa bantu mweAratura ku kirimbaKwa sekuru wiweAmusanga araryamyeNgo yaryamye ngo mu rugo
Wa mwana aramuramutsaAramutsa sekuruAti sogokuru w’iwanjeJe ndagize ngo bwakeyeSekuru arihoreraAti ndagize bwakeyeSekuru arihoreraAti ndagize bwakeyeBwakeye sogokuru wanjeSekuru arihoreraWa mwana ishavu riramwica mwa bantu mweAti ibi bintu sindabiziAsubiza inyuma ngo arataha i muhira iwaboWa mwana sekuru ngo bitavuganye
Ashitse mw’iremboWa mwana arakebukaArabarira sekuruAti uranciye mu bibondo vyaweNdagiye ga sogokuruJe ndagiye sinkigarukaSinkigaruka ng’aho iwawe
Sekuru agira akagongweAti sigaho mwananjeNugaruke ndakubarireAti ukubabara nababaye mwananje weAha ubona nasavyeRurebeya yaragiyeSindabizi iyo yagiye(Aturitsa umurya)Wa mwana aca ararimena mwa bantu mweAti sigaho ga sogokuru weAti aho mawe yava ng’aha ga sogokuruYayitwaye ngo mu gikwembeAyishira ngo daweAca ava hasi aramuterura mwa bantu mweAti uragakura mwananjeUrakarererwa i Burundi
Aca ahamagara ingabo ziwe mwa bantu mweUrya mwana mumugabireMuce mugenda kw’irembo kwa MaconcoNgo mukore ngo ico mushakaN’ukumenja yamenje
Za ngabo ziragendaZiratura kw’iremboKw’irembo kwa MaconcoUmugore wiwe abibonye mwa bantu mweYiruka i muhira iwiweAti ngaho MaconcoNgaho ngo turateweSobukwe araguteyeOya genda utabazeUtabaze ugutwara
Amena ikirimba aragenda mwa bantu mweAragenda kwa DigidigiAti nyamara ga DigidigiDatabukwe aranteye[A]ranteye n’ingabo ziweOya ngwino ngo untabareDigidigi ngo agira ubwobaAti genda ubarire KanugunuW’i Busumbura ga MaconcoAzoze agutabare
Afata ibarabara ry’Abadagi mwa bantu mweAratura ngo i BusumburaNyabuna ga KanugunuDatabukwe aranteyeHamwe n’ingabo ziweOya ngwino untabare
Kanugunu agira ubwoba mwa bantu mweAriko aremera aragendaAti yamara ga MaconcoOya hogi iyo tugendeYakira ibikoti ngo afise mwa bantu mweAbishira ngo mu kwahaAhashira ibasitoriAyitwara mu kwahwa
Bafata inzira baraduga mwa bantu mweBaratura mu MaramvyaKanugunu agira ubwobaAti sigaho ga Digidigi*Ni wumve nguhanureGenda wubahe sobukweAkugabe akuganze ga Maconco weYaguhaye intara uratwara ga Maconco weAguha n’umugeni wiwe
Ngo Maconco avyumviseAti je ari ugupfa napfuyeAhita icumu yari afise ngo ry’ingobe ngo mwa bantu mweAritera ngo KanugunuRica mu kwaha riramuhushaKanugunu yakira ibasitori ngo mu kwaha mwa bantu mweAyikubita mu gahangaMu gahanga kwa MaconcoAti umumenja turamwishe(Aturitsa umurya)

---

## Dusome: “Aho hambere hahise twarashaza”
**Date:** June 29, 2022 8:59 am  
**URL:** https://akanyaburunga.wordpress.com/2022/06/29/dusome-aho-hambere-hahise-twarashaza/

Aka gasomwa abize amashure aho hambere barakibuka. Ariko abarutse ubu ntibakikibuka kandi utuntu nk’utu twari duhimbaye kuko ni two twatwigisha ikirundi.  Some musoserwe.
Aho hambere hahise twarashaza
Bayaga ntiyamenye ingene bashitse kwa sekuru, kuko ico kiyago cari camuryoheye cane. Asanga bavyarawe mu  rugo, bararamukanya. Yitera mu nzu kwa sekuru, inakuru aramuramutsa, aramuzimana. Bayaga yari yatamariwe n’ivyo inakuru yambaye. Yatevye ati : « Mbe nyoku, nk’ivyo vyose wabikuye he » ? Inakuru aratwenga ati: «Erega mwananje, na none agaciwe karuma, hambere aho twarashaza. Ibi ubona mw’izosi, ni ubusaro n’ibirezi. Hari n’ibindi bininibinini abashingantahe bashazamwo, ari vyo bihete. Ibihete wumva, aho vyava ntawuhazi neza. Ariko bamwe bavuga ko vyaseswa n’uruzi, bikaza bisa n’imiruka y’ibifyera, bikangana n’ibakure, bikitwa ibirungu. Abandi bavuga ko vyava mubinono vy’inzovu. Ibihete vaboneka bigoranye rwose. Ico vyavamwo cose vyagurwa vyinshi cane. Igihete gisenye neza carazimba, cagurwa inka nyishi kikambarwa n’abaganwa n’abatunzi. Bariko barasatura ibihete bongera babikarisha, haja haracagukako ibisate. Ivyo bisate ni vyo bakarishamwo ibirezi nk’ibi nambaye. Ibirezi rero ni nk’ibihete bitoyi. Barabitungira ku murya canke ku muhivu, abakenyezi bakavyambara mw’izosi, hari uwambara bibiri, hari uwambara bibiri, hari uwambara bitatu, bine canke na bitanu.Na vyonyene vyagugwa inka. Umugabo yavyambika umugore, yaba yifise.
Bayaga abwira inakuru ati: «None ko ivy’ibirezi n’ivy,ibihete ndavyumvise,ibi vyo wambaye ku maboko ni ibiki» ?
-Aha kumaboko nambaye imiringa n’inyerere, no ku maguru ziruzuye. Imiringa yava mu butare bakura mu kuzimu. Abacuzi ni bo bayigurisha. Yambarwa n’abagabo n’abagore. Uko yarushanya ubwoko, niko yarushanya n’igiciro. Ariko imiringa y’abagabo ntiyangana n’iy’abagore. Abagabo bambara imiringa mininiminini ifise amazuru. Iyo rero bayita imitsibo, ikambarwa n’abatunzi kuko umwe washobora kugurwa inka. Abakenyezi na bo bambara iyihwanije, itagira amazuru, kenshi bayibambikira mu ruganda. Imiringa ntiyasa yose, hari iy’imijumbu, hakaba n’iy’iyimyakaka yasa n’umuhondo cane, ikaba myiza rwose.
Bayaga aca abaza inakuru ati: «None inyerere na zo zakorwa n’abacuzi»?
-Ego, na zo nyene ni bo bazizinga, bazikura mu butare. Mukuzizinga, bakoresha ivyuma vyasigaye mu gucura imiringa. Barabikwega bikavamwo urutahe rurerure rwirabura canke rusa n’umujumbu. Urwo ni rwo bazingira ku bushenza bw’inka, bw’impene canke ku bugwegwe, rukaba urunyerere. Izo nyerere zasa n’intahe kandi zambarwa na bose, abagore n’abagabo. Zashorwa n’abayangayanga. Izizinze neza bakazigura inka, izindi na zo zikagurwa indya. Inakuru agejeje aho, Bayaga amubwira ko agiye gukina na bavyarawe.

---

## Amajwi y’ibikoko mu Kirundi
**Date:** June 24, 2022 11:16 pm  
**URL:** https://akanyaburunga.wordpress.com/2022/06/24/amajwi-yibikoko-mu-kirundi/

Mu rurimi rwacu, hari amavuga akoreshwa iyo igikoko iki canke kiriya gisohoye ijwi. Ayo rero ntasa kuri kimwe n’ikindi. Mu rurimi rw’Ikirundi, igikoko cose cisangiza irivuga rivuga imvugo yaco. Ng’aya amwe muri yo.
Inka
Duhereye ku nka, igitungwa cubashwe cubashwe cane mu mateka y’igihugu. Amavuga ni: kwaàbira, kuboroga, kuroha (igira irwane), kuvumera (iyo irondera inyana yayo ngo iyonse), kwivuga (impfizi), gupfuha.
ak.: Yabigoro iriko irabira, iraboroga, iravumera; nayo Rwamaza iriko irivuga, iravumeza, iraroha.
Imbwa
Ikindi gitungwa cari cari cubashwe mu Burundi. Nayo hakora amavuga: gukuga , kubweja, kugwangwara, kumoka.
ak.: Mugina iriko irakuga, irabweja, iragwangwara, iramoka.
Impene (ihene)
Iki ni ikindi gitungwa cororwa cane. Kwabira, guhebebeza, kuboroga (isuguru iriko ishaka kwimya imvyazi).
Intama
Iyi nayo, co kimwe n’ihene, amavuga ni Kwabira, kuboroga.
Imbeba, inyoni, uduswi
Kujwiragira
Inkoko
Gukokoza, kubika, kwanira (iyo ibangamiwe),guteterera (yimirije guta amagi).
Imbwebwe
Kumoka
Intare
Kuroha
Nk’uko mubibona, hari amajwi avugwa kumwe nko kuboroga mu gihe igikoko kigeramiwe ; kuroha mu gihe kigomba kurwana n’ikindi, kwanira mu gihe bagira bagice izosi. Ayo majwi hari n’ayo bisangiye n’abantu.
Hakaba hari ayandi majwi tutavuze, yadusabikanirize.

---

## #Umugani: ntimuze muce urwananiye Ngoma!
**Date:** August 23, 2019 2:53 pm  
**URL:** https://akanyaburunga.wordpress.com/2019/08/23/umugani-ntimuze-muce-urwananiye-ngoma/

Bwije, senaka arataha avuye ku rubanza rw’itongo yapfa na benewabo. Bamubajije ingene vyagenze, abishura ati: “Nimureke, hariho abashaka guca urwananiye Ngoma.” Umuhungu wiwe ati: “Mbega uwo Ngoma we mupfa iki?”
– Ngoma mwananje yari umugabo!
-Mbega ntawurabaganirira ivya Ngoma ya Sacega ?
– Eka da!
– Neza na neza, Ngoma ya Sacega yasanze urupfu n’igisizimwe biharira, urupfu ngo: “Nije ngaba abantu, uwo nshatse ndamwica.” Igisizimwe giti: “Wanguha! Uri umuryi nk’abandi baryi. Ikigaba abantu ni Imana yo irema. Hapfa icumi hakavuka ijana, hapfa ijana hakavuka igihumbi. None wewe ugaba abantu gute?” Bigiharira, bibona Ngoma ya Sacega, biti: “Mbega wa mugabo we ntiwodutatura?”
-Ndabacire urubanza?
– Egome.
– Ndorera, ngiye kubwira umwami, nzogaruka kurubacira ari ejo ari hirya y’ejo.
Aragenda abwira umwami ati: “Ndagiye guca urubanza ruzompitana. Mpa intahe n’abashingatnahe baze kwumvikriza urubanza ngiye guca, na bo ntibazotinye gucisha urubanza aho rutumbereye.” Umwami arayimuhereza, amuha n’abashingantahe, ati: “Genda uruce uko rubereye.” Baragenda basanga rwa rupfu n’igisizimwe bigiharira, Ngoma ya Sacega ati: “Bangwe bangwe! Ahari abagabo ntiharwa ibara. Ingo mutubarire ico mwapfuye, tubakiranure.” Urupfu ruratangura ruti: “Bashingantahe, ico dupfa n’iki gisizimwe, ni uko canse kwemera ko ari jewe ngaba abantu bose, nshatse nobamara.” Ngoma ya Sacega, ati: “Weho ga wa gisizimwe uvuga iki?”
– Navuze ko Imana ariyo nkuru, ari yo igaba abantu, yo irema.
– Ngoma ya Sacega abibaza ati: “Wa rupfu we, ntuvuze ko ari wewe ugaba abantu ushate wobamara?” Ruti: “Cane nyene.”
– Si uko wavuze?
– Ni uko navuze.
– Igumire aho.
– Nawe wa gisizimwe we, ntuvuze ko Imana ari yo nkuru, ari yo igaba abantu, yo irema?
– Egome.
Ngoma ya Sacega ati: “Wa rupfu we, uratsinzwe, uragatsndwa, igikuru ni Imana.” Rwa rupfu ruti: “Urankubise intahe mu gahanga? Uribonerako.” Ruramwurira rumushinga ayo kw’izosi. Ngoma ya Sacega agisambagirika abwira ba bagabo bari ngaho ati: “Mwa bashingantahe mwe, murama muca urubanza rwiza, mugabo ntimuze muce urwananiye; ntimuze muce urwa ngondegonde ari rwo rwananiye Ngoma. Iyi ntahe, murayishikiriza umwami.” Ahejeje kuvuga ivyo aca aracikana. Ba bashingantahe baramuterura baja kumuhamba, baca basubira i bwami. Umwami ati: “Fata iyo ntahe, mugende muyubakire ingoro yitwa Sentare. Mushingantahe wese, ntuzotinye urubanza, uraruca uko rukwiriye, washaka upfe. Iryo ni ryo ragi rya Ngoma ya Sacega.” Iyo ntahe barayubakira, n’ubu ibarizwa muri Sentare.
Serugo ahejeje kubacira uwo mugani, umukenyezi wiwe ati: “Ewe ntuze, iyo Noma ya Sacega aba aikiriho nyuba uguye ku nzira; yari kurucisha aho rutumbereye.”
– Urwanje ntiruhera n’ejo nzinduka ngenda.
Ba bana baca bararya, bahejeje baja kuryama kuko Bayaga bwaca asubira iwabo.
Insiguro y’amajambo agoye
-Tubakiranure: Tubatature
-Gukubita intahe mu gahanga: Umucamanza amenyesha umuntu ko atsinzwe mu rubanza

---

## Umugani: “Inarunyonga ahenda umwami”
**Date:** August 10, 2019 9:48 pm  
**URL:** https://akanyaburunga.wordpress.com/2019/08/10/umugani-inarunyonga-ahenda-umwami/

Inarunyonga ni umugore yakora ivyo abandi badakora. Yambara nk’abagabo ata mugore n’umwe wo mu gihe ciwe yovyubahuka, agakora ico cose kitorohera abandi bagore. Tumusanga mu bujajuro, eka n’imigani myinshi arayivugwamwo. Nk’uyu uvuga ukuntu yabeshe umwami. Soma musoserwe!
Ishusho: Commons.wikimedia
Umusi umwe, umwami yabajije Runyonga ateramiye ku kirimba aho yari yashengeye mu bandi bagabo ati: “Mbega  Runyonga, numvise ngo nyoko arahendana, ni vyo? ”
Uri uwundi ati: “Mwami w’i Burundi, ntibabesha na mba. Nawe yoguhenda!”
N’agasuzuguro kenshi umwami aritwengera. Azunza umutwe gatatu imbere yo kumwamirira kure avuga ati: “Oya sinohendwa n’umugore nawenu. Uramuzana agerageze turabe”.
Baraterama, barasoma akuki. Bugingo amasaha yo gushenguruka kuri bamwe ageze, umwami asubira kwibutsa Rnyonga ivyo yamutumye. “Urazana uwo mugore yigize ngo arazi kubesha ndabe ko ari bunshobore. Akabishobora nzoguha akabande k’inka.”
Runyonga arataha. Ashitse i muhira, aha nko ku kirengazuba, asanga nyina ariko ahuha intozi azimagiza azijana mw’isoko. Akimubonye aca aramusanganira amubaza ijambo akuye i bwami.
Runyonga aramuramutsa, hanyuma amwiganira ivyo umwami yamubariye. Inarunyonga avyumvise ati : “Reka ejo nzomwereka”.
Iryo joro ntiyaryamye. Yaraye akanura, aburerekera mu rugi kugira bwenzure nawe ace ahafata, aje kumwereka ico ari co.
Ahenga umutwenzi utambitse arisokora; afata icumu n’umuheto ahagatira impuzu bwa kigabo afata akayira. Yashitse hakurya y’ikirimba hariko hegereza amakama.
Arajabuka akuzi kari mu kabande musi y’umusozi uriko ikirimba, agenda n’i bwami, ashikira ku nama !
Umwami aciye aho ku nama, abona umuntu ahagazeho ataco yinona yambaye nk’ingabo ziwe, yibwira ko ari imwe muri zo, canke umushingantahe yoba aturutse i buganwa kure y’ikirimba. Ni ko kumuramutsa n’icubahiro cinshi ati:“Amasho mushinganta!”
Inarunyonga utanka, avyibusha ijwi nk’umugabo hanyuma arishura umwami ati : ”Masho sabwa”. Umwami arabandanya iyo yaja. Inarunyonga nawe amuja mu nyuma. Haheze akanya umwami arakebwa arahagarara. Aha  amuvugishije irindi,Inarunyonga asubiye kuvuga ijwi nk’iryiwe, ni ho yatahura ko wamuntu ari Inarunyonga yiyoberanije.
Umwami agwa mu gahundwe, aca atumako Runyonga aze gutora akabande k’inka, kuko yari ahejeje kumutsinda. Runyonga ashitse umwami, n’ibimaramare vyinshi amubwira ati: “Genda urakankoreye! Ese iyo ampenda gusa ntituramukanye !”

---

# Catégorie: imibano

## Burundi : umunyu wa kera n’ukuntu wahingurwa
**Date:** June 10, 2025 2:06 pm  
**URL:** https://akanyaburunga.wordpress.com/2025/06/10/burundi-umunyu-wa-kera-nukuntu-wahingurwa/

Uwu munyu dufungura uno musi ntiwamyeho mu Burundi. Hari nyabuna uwundi witwa umugonzo canke umushanga. Uwo munyu hari benshi batazi uko wahingurwa, ndetse batanazi n’uko wabaho. Tugira tubibagire ku muriri twifashishije ivyo twasigiwe n’umwanditsi Vekemans, ari we yatubereye isôko mu gitabu ciwe « Burundi Traditionnel, aperçu sur les relations familiales ». Naho nawe nyene atavuze vyinshi, ivyo yavuze biratwungurura amaso tukabona uburyo n’ubuhinga bwa sogokuru.
Mark Kurlansky mu gitabu ciwe yanditse citwa “Salt: A World History” yerekana ukuntu umunyu usigura ibintu bitandukanye mu mico itandukanye: rimwe na rimwe ukaba ikimenyetso c’ubutore, ubwitonzi canke ubutunzi. Isinzi ry’abantu ba kera bawufata nk’igitangaza, aho mu mico myinshi gusangira umunyu vyari ikimenyetso c’ubucuti n’ugushikirana.
Mu Burundi, nimba  hari ikirungo cari  kigoye ironka, harimwo n’umunyu. Birerekana ko wari ikintu c’agaciro cane, gushika n’aho abakoroni hamwe n’abamisiyonari bawukoresha nk’igikoresho co guhendesha abanyagihugu, kugira babemerere kuba mu Burundi no gushikira inyungu zabo. Umupatiri Vekemans yanditse ko uwu munyu dusanzwe turya uno musi utariho. Kenshi bawuronka bavuye kurobera i Uvinza.
Mu Burundi bwo hambere wavahe ? Wahingurwa gute?
Umunyu aho hambere wari nk’ umuzi w’ibuye. Abarundi bakera bahingura umunyu uzwi kw’izina ry’ “umushanga”. Mu kuwuhingura, barafata ubwatsi burandaranda  mu mazi buzwi nk’ “umurago” canke “umugonzo”,  bakabuturira maze umunyota watwo bakawushira mu mazi, hanyuma amazi  akamiminwa akavangurwa na wa munyota ugakoreshwa mu kurunga ibifungurwa.
Hari n’ubundi bwatsi buzwi nk’ “umukangaga”(carex mu gifaransa), n’ubwo barabwanikira  indwi yose canke irenga, hanyuma bakabucucagira amazi, bagaca babukanyura kugira havamwo amazi asosa bayakoresha mu mfungurwa. Hari n’ubundi buryo bahinguramwo umukangaga.  Barawumisha imisi igera kuri cumi n’itanu, bakawuturira hanyuma umunyota uvuyemwo usosagirika ukaba ari wo barungisha infungurwa.
Vyongeye kandi, hariho ubwoko bw’ ubutaka bubiri bwari burimwo umunyu. Ubwa mbere yari ingugo hamwe n’ubundi bwitwa igitumba, bwimbwa mu kiyaya ca Rusizi. Abungere b’inka bifise  barabugaburira kenshi inka zabo zironka ubwo bwoko bw’umunyu kabiri canke gatatu mu kwezi.
Abakenyezi bibungenze na bo nyene barakunda cane kurigata ingugo, mu gihe igitumba co cari cahariwe inka. Hari kandi amasôko y’amazi yitwa amabungobungo, ayo akaba yarimwo amazi asosa nk’umunyu, bakayakoresha mu kwuhira inka  bakanayasuka mu bifungurwa.
Ubwo buhinga bwaroye hehe ?
Wumvirije ubwo buryo n’ubuhinga bwahoze bukoreshwa na ba sogokuru, uno musi wokwibaza iyo bwaroye. Si agaseseshwarumuri bari bakerebutse kandi bari bazi kubana neza n’itunga kama Imana yahaye Uburundi. Ku ca nkenerwa cose,barondera uko bagitorera umuti batarinze kuzera inze.
Aha umuntu akibaza ati : ni igiki none catumye ubwo buhinga bwibagirwa ? Erega naho umunyu dukoresha ubu uva hanze, nticobuza ko n’uwo nawo ubandanya utegurwa, maze akanovera kawo nako abarutse ubu bakakumva ; kumbure wosanga mbere hari n’akamaro uwo munyu wari umaze uw’ubu utomara.
Hamwe ubwo buryo n’ubuhinga twoshobora kubugarukako, burya n’ubukerarugendo bwotera imbere kuko ubuhinga bwo guteka kama bw’Uburundi bwoba bariko burunguka.PS : Turatumiriye uwo wese yogira ico atwunganira kubikora ngo tumenye vyinshi ku buhinga bwa ba sokuru bacu.Inkuru yateguwe na Mpunduyera Arts

---

## Iyo aba amatazirano dufise twayitwa mu Kirundi tuba twitwa gute ? (1)
**Date:** December 28, 2024 10:26 pm  
**URL:** https://akanyaburunga.wordpress.com/2024/12/28/iyo-aba-amatazirano-dufise-twayitwa-mu-kirundi-tuba-twitwa-gute-1/

Kuva abapadiri bera baje mu Burundi, ababatizwa bagatangura kubatizwa, nta muntu n’umwe abatijwe yari yemerewe kugumya izina rimwe. Yategerewa gutazirwa irindi kandi na canecane ugasanga ategerezwa gutora “iry’umweranda” avugwa mu bitabu vyeranda. Rimwe na rimwe, hari igihe bataba banazi insiguro y’iryo zina bahawe. Tugiye kuja turabashikiriza insiguro n’inkomoko vy’amwe mu matazirano mwitwa. Tuzoja turabaha makemake. Ukabona iryawe ritashikiriwe, rizoba rizoshikirwa ubutaha. Ariko ntutinye kuritubaza kugira ritohozwe mu maguru masha. Sangwa ikaze.
Mwihweje, mubona akanovera ari neza ari mu Kirundi canke agumye mu Gifaransa? Ayandi tuzoyabashikirza ubutaha. Roranirwe!

---

## Amazina amwe amwe y’ibiterwa mu Burundi
**Date:** February 24, 2024 6:36 pm  
**URL:** https://akanyaburunga.wordpress.com/2024/02/24/amazina-amwe-amwe-yibiterwa-mu-burundi/

Mu Burundi, ibiti vyose biba bifise akamaro. Bishobora kuba ibiterwa birimwa maze bikera bakimbura bagafungura. Bishobora kandi kuba ibiti vyifashishwa mu bindi bikorwa nko kwubaka, gucana, n’ibindi. Ntitwokwibagira ko hari n’ibindi biti bivamwo imiti ivura indwara izi canke ziriya, aho hambere hahise vyari bikomeye cane. Ikibabaje, ivyo biterwa bigenda bizimangana cane, ku buryo bimwe bisigaye ku mazina gusa. Urutonde rukurikira ni urw’ibiterwa bitandukanye kama vyari mu Burundi aho hambere hahise.
Isoko yavuyemwo aya mazina: lavierebelle.org

---

## Ukuresha kw’aho hambere: akamaro k’akabuye…
**Date:** February 13, 2019 12:25 pm  
**URL:** https://akanyaburunga.wordpress.com/2019/02/13/ukuresha-kwaho-hambere-akamaro-kakabuye/

Ubuhinga bwa none bwaroroheje ibintu vyinshi. No kuresha birimwo. Mwari muzi ukuntu aho hambere vyari bigoye? N’igihe ibintu vyo kuzanira abageni abahungu biviriyeho, kuresha vyagumye bigoye; ari agahambaye. Umviriza amakuba bacamwo kugira batebe bashike aho barushinga.
Pic.: akanyaburunga
“Slt! Aka kanimero  sinzi uwakampaye, nashaka kubamenya….”; “Mbega burya ndakuzi hehe sista? C’est pas la première fois ndakubona”; “ Par hazard urazi ko nkeneye rendez-vous yawe?…. »,  n’ibindi n’ibindi. Ayo niyo majambo akunze gukoreshwa n’imisore myinshi mu gutangura kuganira n’abakobwa wanashaka bahuye iryambere.  Aratora inomero y’umukobwa hanyuma akamusomborotsa gushika bahanye isango bagahura iryambere bagasubira irya kabiri gurtyo gurtyo bagahereza gukundana.
Aho hambere ho ntivyari uko. Umukobwa kugira utebe ubone uramushikiriye muganire waba wagiye gutega ku nzira ija kuvima  imyaka n’iyindi; waranditse amakete amwe ashika ayandi adashika ( aho hari ku bize) canke mbere warakeje inkere nk’uko benshi babivuga.
Akamaro k’ibibanza bimwe bimwe…
Abantu benshi bakundana mu bihe biheze baba bahuriye kw’ishure. Ngo baba biga hamwe bagataha bajana inzira imwe, umuhungu akihweza umukobwa yamugomwa agaca yitora umusi umwe akamwandikira agakete akakarungikana mugenziwe canke akakamwihera we nyene mu ntoke ariko atamuravye mu maso. Ngo amwishuye, vyaca bibandanya uko urukundo rukarama.
Abatize nabo benshi ngo bahurira kw’isengero canke kw’isoko. Ngo baba bafise ico bashora canke batagifise, abasore (eka mbere n’inkumi) baragenda mu kaguriro bahuye n’uwo biyumvamwo bagafatana uko ibisigaye bikagirwa n’amasango baja barahana. Ngo no ku masengero kwari uko nyene. Barasenga imisa y’abiyoga (imisa ya kabiri) hanyuma bagaca bahura isohotse ikiyago kikaba umunoni ingo zigashingwa zikaguma.
Uri umunyabwoba naho….
Uri umunyabwoba vyaba biguhanze. Umugabo Adelino twayaze yambwiye ko yari afise ubwoba bakimurangira uwo aja kuresha.  Yampaye inkuru y’uko vyamuhanze: “Naragiye ndatetemera, ndabura ico ndamubwira. Ntakubesha, niwe yanyibwiriye n’urupfasoni rwinshi ati ndabona ushaka kundesha. Aho urwuya rwaca irya n’ino. Igitima ari gigi. Abivuze nca ndamwankira kuko natinya ko yoca anyankira nkamaramara. Ahubwo nca ndiruka ndamusiga mu mucamo nari aho twari duhuriye. Mu nyuma niho nasubiyeyo ndarya umutima amenyo ndamubwira nyakuntunga aca aremera.” Si Adelino gusa benshi vyama vyagenze uko. Akagenda akagaruka atavuze icamujanye.
Igikorwa c’Umuranzi
Co kimwe no mu myaka ya kera, n’imbere y’umuzo w’uduhamagazo ngendanwa umuranzi yari afise ikibanza kidasanzwe mu guhuza imiryango. Kera yategerezwa kuba yaragenzuye neza iyo miryango ibiri akaba azi ko iri bwereranire. N’inyuma yaho vyagumye uko nyene. Iyo hajemwo umuranzi vyaba vyoroshe kandi vyisoneye. Yari umuhuza wa bose. Niwe yanatunganya n’aho bahurira kugira bagire umugirwa wo kurabana.
Matiyasi avuga ko umusi wa mbere abona umugeni bamurangiye hari kw’ikutaniro (mu mahwane y’ibarabara). Aho umuranzi yari yabateguriye. Ngo ntibayaze na gatoya mugabo ko  umuranzi yaba yabahuje umwe wese akaba azi icamuzanye ngo bagiye bahejeje bahana isango ryo kuja kwifotoza. N’uw’ubwoba nta ngorane yagira iyo yaciye ku muranzi.
Akamararungu (copinage) ko kagenda gute?
Ibi vyagirwa n’abageze mu myaka y’ubuyabaga. Aha ab’ubu bacaniriwe cane baca bafata agahamagazo bakandika canke bagahamagara abo baba baramarana irungu, abandi bobo ntiboroherwa.  Baca bagenda ahantu bazi bahora bahurira n’abakobwa nko ku nzira iva kw’isoko kuvoma, kw’ishure canke kw’isengero; bakaraba ko hari uwo bobona baba baramenesha ibintu yikoreye canke bakaba barasororera ijisho nk’uko umutama umwe yabimbwiye.
Mu gisagara, abo twayaze bambwiye ko bitari vyoroshe. Naho kubera inzira zaba zuzuye abahita benshi, kandi hari uruja n’uruza rwinshi, ngo baja ku rupangu bazi ko hari umukobwa. Bagakora ibishoboka vyose bakamutora atawo mu rupangu wundi abiciye n’ikanda. N’iyo umukobwa mwamenyanye ntivyoroha ko muhana isango.
None babikora bate?
Adolf, ni umugabo w’imyaka 35 yavukiye kandi akurira mu gisagara ca Bujumbura. Ku vyerekeye ugukundana kwiwe ( copinage) biratwengeje cane nk’uko avyivugira.  “ Natanguye kuresha mfise imyaka mike cane. Nari aga smart boy.  Umukobwa twavugana rimwe nagenda yanyemeye. Yari fye!. Mugabo ingorane nagize kwari ukuntu dufata isango n’aho duhurira. D’abord, wategerezwa kubikora kwa jeu nyene kugira abavyeyi ntibabimenye. Aho ikintu camfashije natunzwe n’agahwa n’akabuye.”
Ivyo vyabaye imbere gatoya y’uko uduhamagazo ngendanwa tuza. Ngo kenshi babikora bamaze kuvugana n’umukobwa. Nk’iyo bigana canke basenga hamwe.  Barumvikana n’umukobwa bakundana ati isaha iyi ndaja kuza, ndatera akabuye kw’ibati iwanyu hanyuma uce usohoka. N’agahwa nako kwari uko nyene. Yahenga isaha bavuganye igeze agaca aza hafi y’iwabo agakobereza.  “Nagira amakuba iyo tutavuganye. Ariko naho hari aho nagira amahirwe ngatera nkaja mbona arasohotse kuko yari yamaze kumenya akajede. Iyo atahari naho …” ( agatwengo). Adolf arangiza avuga ko avyibutse atwenga cane.

---

## Amajambo abarundi bakunda gukoresha bipfurizanya umwaka mushasha
**Date:** January 30, 2018 12:43 pm  
**URL:** https://akanyaburunga.wordpress.com/2018/01/30/amajambo-abarundi-bakunda-gukoresha-bipfurizanya-umwaka-mushasha/

Uko imyaka yagiye iragenda, abarundi bagiye barahindura uko bipfurizannya umwaka mushasha. Ivyo vyatumwe n’uko ukwemera, iminsi hamwe n’ubuzima vyagiye birahinduka. Mu giteramo c’icuramayagwa co kuwa 10 nzero 2018, mu kigo ndangakaranga « Bwenge nyabwo », abanyamuryango w’akanyaburunga barateramanye bihweza amajambo amwe amwe abarundi bakoresha mu kwipfurizanya umwaka mushasha. Soma ico bashitseko.
Ishusho: flickr.com
Kwipfuriza umuntu kubaho neza, kuroranirwa, kugira amagara meza,….  biba canke bitaba, abarundi ivyo ntubibabaza, barabikora ukuri kwamye. Babikora bizeye ko bitegerezwa kuba nk’uko bavyipfuza, nk’uko bavyemera. Vyose biba muri rwipfuriza, biherekejwe n’ukwemera kwinshi. Ugasanga vyabaye umugenzo. Gurtyo, abarundi  bo mu mihingo yose, barahuriza ku migirwa n’imvugo zitari nke mu kwipfurizanya umwaka mushasha, muguhana ihobe.
Aho hambere…
Umwaka w’aho hambere ntiwari ufatiye ku kwemera kwa gikirisu nko mu bihe vya none. Kanatsinda ivyo abarundi ntavyo bari bwamenye. Imbere y’umuzo w’abazugu, abarundi bari bafise ukwemera gushemeye cane, gufatiye ku buzima bwari buhari. Uko kwemera kw’abasokuru kwari gushingiye ku bintu bitari bike harimwo n’ibibi : imizimu, intezi, n’ibindi. Iyo umwaka utanguye, bafata ibibi bakavyipfuriza abansi, ivyiza navyo bakavyipfuriza abakunzi.
Senaka niwe yatanga umwaka kuri bose. Iyo atahari, uwuserukira umuryango niwe yawutanga. Akavuga amajambo akurikira : « Akira umwaka, tuwurye ntuturye. Uwawudutegeyemwo aze awuheremwo. ». Vyumvikana ko umwansi bamwipfuriza kumererwa nabi, gushika n’uko yopfa : awuheremwo.  Ivyo vyaba kenshi : ku muganuro, ku cimburo canke ikindi gihe bashobora kwita umwaka.
Umwe mu bo twari kumwe Nsengiyumva, yaratubwiye ko ivyo yabibonye : «  Jewe nyene, ndibuka umubanyi ariko aratwipfuriza umwaka mwiza, hanyuma agaca adondagura amazina y’abantu bose yikeka ko ari abansi biwe, akabahonyora hasi nk’uko boba ariyo bari, akabasiribanga avuga ngo ‘murakawuheramwo mwese’. ». Aho yavuga hari mu myaka ya mirongo icenda. Aho biraboneka ko mu mirongo ibiri canke imbere yaho hoho vyasumba aho.
Ubu ho gute ?
Amajambo yagumye agaruka ni : Umwaka mushasha mwiza, umwaka muhire, tuwurye ntuturye, uzotubere uw’amata n’ubuki, uw’amasaka n’amasakaramento, uzowuronkemwo ivyo wipfuza vyose…
Kuva ukwemera guhinyanyuwe, abarundi ntibavuye ku mugenzo wabo woguhana ihobe. Ariko vyarateye intambwe. Umwaka mushasha wararonse irindi genekerezo uberako, kuwa mbere Nzero. Mu kwipfurizanya umwaka mushasha mwiza,  haravuyemwo ukwipfuriza inabi abandi. Ubu, umuntu apfuma amwipfuriza guhinduka ariko ntavuge ngo uwugwemwo. Amajambo yagumye ari yayandi, ariko hongeramwo imbabazi, ubuntu, amahoro, n’akanyamuneza yahoranye. Ibitahoraho.
Abari bakoraniye aho twahana ivyiyumviro, baradushikirije umwe wese uko bawipfurizanya, mu ntara aturukamwo. Aho bavuga ikirundi kitavanze, bawipfurizanya kumwe :« Umwaka mushasha, uzotubere uw’amata n’ubuki, amahoro n’amahonda. Tuzowuronkemwo ivyo twipfuza vyose, n’amagara meza. ». Kuva kuri Gerevazi aturuka mu bweru, Nsengiyumva aturuka mu bugesera, Nimubona akomoka mu Bututsi, n’abandi bose, ayo majambo barayahurijeko.  Nivyo harongerako ayandi majambo bivanye n’ibiraje ishinga umuryango nko kumenya mw’ishure,  ukuronka ikibondo, ugutsinda urubanza muri sentare,… ariko vyinshi barabihurizako.
Abari aho bose baremeza ko kwipfurizanya umwaka mushasha ari umugenzo mwiza. Bavuze ko ayo majambo bakoresha akomeye cane. Ameze nk’igisabisho, gitera ubwira mu bikorwa. Nyamukuru, ni nk’indagano y’umubano mwiza.
Ico baneguye ni ingendo urwaruka rwatoye yo kubikora mu zindi ndimi : igifaransa, icongereza, n’ibindi. Navyo si bibi ngo ariko « ntaguhemukira ururimi rwacu». Ngo bishitse bigakorwa mu zindi ndimi, umuntu ategerezwa kumenya neza ko uwo abihaye azi urwo rurimi. Ngo ariko birata akanovera, umuntu akabivuga nk’uwikura, atamutima ubirimwo ; ugapfa kurungika nk’uko ubikuye kwa mugenzawe.
Kwipfurizanya ineza bivanye n’umunezero, ni umugenzo mwiza mu barundi. Iyo umuntu ashikiwe n’ineza, abamuri hafi bose barakorana bakamukeza. Eka n’iyo bigenze ukundi agashikirwa n’umubabaro, baramwegera bakamuremesha. Ivyo bigatuma umubano mwiza, ugufashanya, urukundo n’amahoro bisasagara mu bantu.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## “Naranezerewe nsangiye umuganuro n’abandi mu 2017”
**Date:** January 15, 2018 12:23 pm  
**URL:** https://akanyaburunga.wordpress.com/2018/01/15/naranezerewe-nsangiye-umuganuro-nabandi-mu-2017/

Inyuma y’imyaka mirongo 51 Umuganuro udahimbazwa mu Burundi, abarundi bari mu gihugu c’Urwanda n’abari bavuye mu yindi mihingo barahimbaje uwo munsi w’akaroruhore mu mateka y’Uburundi. Abantu bari bahashitse na canecane urwaruka, baratamariwe. Umvira uko Mutore Evode abituyagira.
Ishusho: commons.wikimedia.org
N’uwari kunkubita, sinari kwemera ko vyoshika. Umuganuro mu mwaka wa 2017? Nkibonera jewe nyene amaso mu yandi uko umwami yaganura? Vyaransiga. Uwabimbwiye ubwa mbere namufashe nk’umurosi. Nabifashe nko gutebura. Gusa naguma ndamusokoroza uko bimeze kuko nari nzi ko ari umuntu adakunze guhuguza. Yarambwiye umunsi bizoberako, n’ababiteguye. Nagumye ndaba ikirangaminsi ngo uwo munsi udasanzwe kuri jewe ntundengane.
Kw’igenekerezo rya 5 Kigarama 2017, sije nabonye burakeye. Inyuma y’agasabisho ko mu gatondo, igikorwa cambere nahereyeko: nafashe iterefoni mpamagara wa mugenzi wanje yantumira muri uwo munsi, kugire numve ko atampenze. Yarambwiye ko umunsi w’umuganuro washitse. Naravyutse ndiyoga ndambara neza imararubanza nyene.  Ni uko nca nterera mu kayira kaja ku kigo ca Maison Shalom kiri mu karere ka Kicukiro mu gisagara ca Kigali.
Icanyunguruje wamengo ntikiva aho kiri. Sije nabonye ndashitseyo. Nkihashika nabonye isinzi ry’abantu bamaze kuhashika. N’abandi baguma bagwa nk’imvura. Havuyemwo abari babiteguye baguma baca aha baca aha bereka abantu aho bicara, abandi benshi baguma beraguza nkanje. Akaneza n’amakenga nivyo vyaboneka mu maso y’umwe wese. Ntawari yiteze uwo munsi!
Umuganuro  nyezina
Hafi isaha ya gatanu y’umusase, umurisho w’ingoma waravumereye, uvuga ko ibirori bitanguye, umwami atanguye umuganuro. Nk’ikiringo c’isaha n’igice, abatimbo banonotse bidasanzwe barivuna barivunagura, imitima y’abari aho iratwenga, iraremerana. Baragaragaje ubushobozi budasanzwe, bahiga imbere yacu natwe twatamariwe. Vyari ibirori koko.  Hakurikiye ikiyago c’abato n’abakuze bibukanya ico ari co umuganuro. Baravuze ko “ Umuganuro wari ufise insiguro ikomeye, insiguro y’ubumwe n’akaranga biri mu bintu abakoroni bakuyeho kugira badutandukanye. Hari vyinshi ntari nzi nk’ukuntu umunsi w’umuganuro abarundi bose batagerezwa kuzimya umucanwa bakaja kurahura uw’I bwami. Bagenda barahanahana gushika uburundi bwoe bushikiriwe. Ikindi ntari nzi ni uko umwami yategerezwa kugera imbavu n’umukobwa w’isugi kuri uwo munsi. Ikindi ntari nzi ni uko Inamujandi yari yaragerageje kuwugarukana ariko araneshwa n’abakoroni.
Igituma umuganuro wari ukwiye guhimbazwa mu 2017
Umuganuro wari ufise insiguro ihambaye cane mu kwunga imiryargo. Nk’uko vyavuzwe aho, Ni no muri iyo ntumbero wahimbajwe inyuma y’imyaka myinshi y’ukutumvika hagati y’abonse rimwe kugira ngo turengere ibidutanya kanatsinda ico dupfa gisumba ico dupfana. Nico catumye abarundi baba mu buhungiro mu gihugu c’Urwanda eka n’abavuye mu mahanga ya kure baza guhimbaza uwo munsi.
Urwaruka rwari aho rwari rwajumarariwe. Ivyo twariko turabona kari agatangaza. Bati akaryoshe ntigahera mw’itama. Ntitwashaka ko bihera. Mu gusozera twagiye tubona batwegeranya. Batubwira ko hageze igihe co kurya ”umwaka”; bazana imfungurwa za kavukire. Tubona batuzaniye ibigori (ibitetse, ivyokeje, n’intete) ibiharage, imyungu amateke n’ibindi… Bahurako ibinyobwa bihuza abavukanyi, impeke ku bakuze n’amata ku bana. Aho umurisho waguma uhurira, imvyino n’intambo vy’ikirundi ari akorore uhore. Abari aho bose akanyamuneza kari kose.
Twariye twanyoye ibirori birangiye, uwari yagizwe umwami hambavu y’umwamikazi, yatanze isango mu mwaka uza muri kigarama nyene ko bazosubira bagakoranira hamwe mu kubungabunga iragi ry’abasokuru.
Mutore Evode

---

## Inyambo: inka yubahitse cane kw’isi
**Date:** November 29, 2017 2:40 pm  
**URL:** https://akanyaburunga.wordpress.com/2017/11/29/inyambo-inka-yubahitse-cane-kwisi/

Inyambo ni inka ihagurutse yari yubahitse cane mu Rwanda no mu Burundi bw’aho hambere. Ni inka ifise ubwiza budasanzwe.Iyo nka ifise amahembe maremare, ateze neza cane ku buryo uyiravye usanga iberewe birenze urugero. Ifise mu maso hasenye neza n’akanyabutatu ufatiye ku mahembe yayo. Iba iteze ishinze kandi igoroye. Iyo nka ikomoka kure cane kandi irubashwe hose.
Ishusho: commons.wikimedia.org
Ijambo “Inyambo” rirakoreshwa mu kirundi cane. Bararikoresha bariko baravuga ubwoko bw’inka zakunda gutungwa mu mugamba canke iyo bariko baravuga ubwiza bw’ikintu na canecane  ubwiza bw’umukobwa. Musanzwe muzi ko umukobwa w’umurundikazi bamugereranya n’inka. Inyambo rero bivanye n’ubwiza buyigaragarako bagaca barikoresha mu kugereranya umuntu w’ubwiza bwinshi. Bavuze “gushaza manyambo”, bisigura kugenda neza nk’inyambo ugendera ubwiza bwawe.
Vy’inyamo, ziva ku gitungwa citwa re’em mu giheburayo. Ico gitungwa kivugwa muri Bibiliya, incuro zishika icenda: Mu guharura (23,22) (24,8), Gusubira mu Vyagezwe (33,17), Yobu (39,9-10), Zaburi (22,21) (29,6) (92,11) na Izaya (34,7).
Izo nka zatanguye kuboneka mu ntara ya Rift Valey kuva muri Nubiya kumanuka gushika ku nkengera za Tanganyika. Zizwi ko zikomoka ku gisokuru cazo citwa “Aurochs”, ikibogo kinini cazimanganye haraciye imyaka irenga ibihumbi umunani.  Bivugwa ko inka zakomotse kuri ico gisogokuru zagumye zimanuka zirisha mu ntara ya Lift Valey ariyo yitwa imbo igera ku nkengera za Tanganyika mu Burundi. Mu Rwanda no mu Burundi, izo nka zitwa inyambo, kuko zarangwa ku nkengera y’uruzi Nili mu kiyaya c’imbo aho insazi Tse-Tse itashobora kuzirya.  Mu bindi bihugu nko mu Buganda, izo nka bazita Ankole. Ahandi naho bazita Watusi kuko zatunzwe n’aborozi b’abatutsi baja baraziragira ku nkengera z’uruzi. Nk’uko vyandikwa n’ishirahamwe mpuzamakungu y’abatunganyambo (WWA), izo nka zahavuye zitwarwa mu budagi n’ibindi bihugu vya Buraya, ziruhira kujanwa no muri Amerika aho zisigaye ari nyinshi (zirenga ibice 80%).
Zoba ziva mu ntara y’imbo
Amahembe yazo ni maremare. Ishusho: commons.wikimedia.org
Bamwe bavuga ko zoba ziva mu ntara y’imbo. Ngo abantu baba mu ntara za Mugamba n’ahandi boba barabonye izonka zisangije uko zisa ziduganwa mu ntara zabo bagaca bazita iryo zina “Inyambo”. I-nya-mbo. Iryo jambo ni izina ry’urunani hagati y’integuza I yongeweko indangakibanza nya n’irindi jambo imbo. Bikumvikana ko izo nka ziva imbo.
Aba nyene bifashisha irindi zina ry’inka nazo zitwa inyaruguru. Bavuga ko vyoba vyavuye ko ahatari imbo bakunda kuhita ruguru. Izo nka rero zikaba zakomoka ruguru. Bazihushanije rero n’inyambo. Bikumvikana ko izikomoka mu ntara zindi zitwa inyaruguru iz’I mbo nazo zikitwa inyambo. Kandi ubwo bwoko bw’inka buratandukanye biboneka. Inyaruguru ni inka zagutse, zifise igikuriro n’amahembe matoya cane. Zitandukanye n’inyambo. (Ankole)
Duhereye kuri ico ciyumviro canyuma, abandi bavuga ko atariyo kuko iyo bakuye amahembe yari inyambo igira amahembe maremare, iyo batayayikuye yari inyaruguru aguma ari magufi nyene.
Inka zubashwe cane
Mu Burundi no mu Rwanda, inyambo zari inka z’ubwami. Inka zubashwe cane zama zivugirwa amazina bakazifata neza kuko nizo nka nyinshi wasanga umwami atunze. Kubera ubwiza bwazo, ubusho bw’inka bwatungwa I Bwami bwaba ari ubw’inyambo. Inka y’inyambo bafata ko ari igitungwa gihezagiye.  Inyambo ntiyapfa kubangurirwa impfizi iyo ariyo yose. Baraba nziza idoshe bakayiyibangurirako bagaca bayiha n’umutobe kugirango ize ivyare iyo bisa, inyambo nkayo.
Mu Burundi, ubuzima bwose bwari bushingiye ku nka, kugeza aho hatereye urwimo. Inka yaza imbere y’izindi nayo yari inyambo. Ico bubashe cose bacitirira ibiraba inka. Inda y’umwami bayita “igisabo”, umugeni nawe bakamwita “inka”, inka y’amaguru abiri. Imbere y’umuzo w’abazungu, umuntu atunze inka niwe yari umutunzi wa mbere.
Mu bihe vya none, izo nka zirateye igomwe iyo uzibonye. Muri Amerika n’I Buruaya, inka Watusi iratonye cane kuko bariko barazigwiza cane. Mu gihugu c’Urwanda hoho, Inyambo iri mu bintu vyinjiza amafaranga menshi mu bukerarugendo.

---

## Imigenzo iraba kurenga ibigo mu Burundi bw’aho hambere
**Date:** October 17, 2017 10:11 am  
**URL:** https://akanyaburunga.wordpress.com/2017/10/17/imigenzo-iraba-kurenga-ibigo-mu-burundi-bw-aho-hambere/

Turamenyereye kwumva gutera intobo, gushinga icumu, gutahira n’ibindi. Iyo yari imigenzo yeze mu miryango mu burundi bw’aho hambere. No mu bihe vya none, usanga biriho n’aho ubu bikorwa binyegejwe . Aho hambere hahise hoho vyari bifise ingene bikorwa, inzira wamengo yaranditswe ahantu nk’uko mushobora kubisoma muri iki gisomwa.
Ishusho: commons.wikimedia
Mu myaka yacu, ibihe vyarahaye ibindi, imigenzo imwe iratituka iyindi iribagirwa ; canke nyene irahindura ishusho. Kenshi rero kubera abarundi batandika, biratugora kumenya ivyakorwa aho hambere. Bitayeko ntivyanavugwa kenshi kuko murazi uburundi bugendera ku bizira. Hari rero ibintu bita ibiterasoni bitakunda kuvugirwa hejuru. Iyo bigiye biranyegezwa rero bica bigorana ukuntu biguma bitahurwa. Vyinshi muri ivyo , harimwo imigenzo ijanye no  guhuza ibitsina : gutera intobo, gutahira, gushinga icumu, kwinjirira,n’ibindi, yari igisibije.
Iyo migenzo yari ifise uko ikorwa womengo vyarumvikanyweko ku buryo uwo ari we wese abikurikiza uko. Yaba ubukora, yaba ubikorerwa ugasanga ni nk’ibwirizwa ngenderwako rigenga iyo ngeso. Niho vyari vyaracitse umugenzo.
Gutera intobo
Abakurambere twaganiriye bambwiye ko uwo mugenzo wari ugwiriye mu Burundi. Mbere n’ubu woba ukiba ahatari hake n’aho boba batagikoresha intobo nk’uko vyari kera.
Nk’uko muvyumva muri iryo ryungikane,  hakoreshwa « intobo ». Ni icamwa  camurwa ku giti citwa umutobotobo gifise amahwa n’amashami asanzarara. Bakunda ku bitera ku mihora canke ku nzitiro. Intobo uyimenye imbere harimwo utubutobuto n’uburemborembo busa n’umufyiri. Uyishize mu kanwa irarura igakata.
Mu gutera intobo, umugabo yararereka umukecuru wiwe ko yarenze irembo yaba agiye mu ndimiro canke kuvoma, agasoboka akaraba aho umukazana wiwe ariko arakubura canke ariko arakora utundi dukorwa tw’i muhira akajugunya ya ntobo imbere yiwe. Umukazana ayibonye yaba afise inyishu zibiri: yarayitora akayimusubiza. Muri ico gihe, umugabo yaca atahura ko umukazana amwankiye. Vyumvikana ko yoba ari mu butinyanka canke hari ikitamworohereza mu nzu. Umukazana ayanduye akayibika, maze akinjira mu nzu, sebukwe yarabona ko umukazana amubwiye ati “Kaze nyakugira inka n’ibibondo, uburiri nashashe , umunega nawe ari kure kandi vyose biratunganye ingo ngufate neza”. Yaca yinjira akagenda bakarangura amabanga bagaheza agasubira agasohoka. Uko gufata neza rero ntikwari ugusigana amasoro, kuko bategerezwa kumakura nk’abiba nyene.
Gutera intobo abakazana barabikunda kuko iyo bishitse bakibaruka umwana asa na sebukwe vyari bigoye kumwagiriza ko yarenze ibigo kuko yavuga ati ni ivyo nahawe n’umugabo wanje. Vyari bitandukanye n’aho yovyara abasa n’umutwa yashora inkono hafi y’iwabo, umwungere amuragirira inka canke uwundi badasangiye amaraso. Ikindi naco, ntiyatinya ivyo kuvyara icugane kuko yaba avuka ahandi, adasangiye amaraso na sebukwe. Ngo abana bavutse muri ubwo buryo barashobora kuba ari benshi cane.
Gushinga icumu
Ubu vyaragabanutse ariko aho hambere hahise  vyari bikaze cane. Vyakorwa kenshi n’abatware kuko baba bazi ko bategerezwa kubatinya. Umugabo yaraza dogiridogiri no ku rugo rwawe ngo ba. Yaba yarahagendereje akamenya uko umugore wawe ameze canke yararungitse umutasi. Ashitse yararaba ko utahari. Akinjira. Asanze umugore wawe ashobora kumufata neza agaca ashinga icumu kw’irembo akinjira mu nzu . Agakora icamuzanye.
Intangabutumwa ikomeye
Icumu rishinzwe kw’irembo ryaba risigura ko hari uwundi mugabo yaritashe. Nyene urugo rero aje agasanga icumu rishinze, yaca ahinda ibogo akaja kuba arimanzamanza kugire agaruke wamaze  kugenda. Carazira ntawinjirira ku mugabo yabonye icumu. Iyo yinjiye naho yaba agiye kumucumuta. Mugabo kuko atamenya ko uwuriyo ari umuganwa canke umwami, yahitamwo kugenda akagaruka hanyuma. Vyari bimaramaje kubona ukuviriye ku mugore!
MN: Ijambo umushingantahe rikomoka kuri uwu mugenzo. Umushingantahe yari umuntu yubashwa kuko yashinze icumu kw’irembo iwawe utamwinjirirako.
Gutahira
Ibi navyo vyari bitandukanye n’ivyo bibiri twumvise hejuru. Vyaba ku mugore ikibano cose kizi ko ari umupfakazi canke yahukanye. Yabuze umugabo akiri muto, yama aronka abatahira iminsi yose. Yamubuze akuze naho, ntiyababura ariko baba ari imparurwa.
Uwo mugore yama yiteguye iminsi yose kuko ntiyari azi igihe bamugendera. Ari muri vyabihe vy’abapfasoni, baraza ariko akababwira ko bidasoboka. Yari afise uburyo bwo kubabwira ko atawe yakira.  Yamubwira ko “Ikazanga ry’amavuta yomusize ryagataye canke amavuta yacitse”, canke akaririmba kugire abana ntibamenye ico avuze.
Batahira baje kuryamana n’uwo mugore. Uwo nawe ntiyateba gusama mu gihe atari ingumba. Umugabo yashengeye amusigiye abana, abo yaca abakurikiza abo akuye ku bagabo batahira. Ivyo vyatuma usanga umugore aguma yibaruka kandi yarabuze umugabo canke barahukanye.
Kenshi uwatahiye yaca asiga ateye ikintu nk’umugano, umurinzi, canke ikindi giti gikura cane kugire yerekane ko yahaciye. Ico giti carakura kigakurana n’umwana. Ari ingundu y’umugano yaca iba iyo bazomusohoza akuze kuko n’aho bamugora ngo ntatorane kuko yavyawe n’uwundi, ico caba ikimenyetso c’uko afise ico ahagaba.
Ingorane yo gutahira yari ubwambere na mbere ku bana. Baba ari bato canke bakuze, baguma babona iwabo urunkweknwe rw’abagabo n’imiburiburi nk’iminsi icumi mu kwezi. Muri abo baba bazi ko ata se arimwo canke haje se w’umwe canke uw’uwundi.
Iyo migenzo yose yerekana ukuntu ukurenga ibigo kwari kwariraye mu barundi b’aho hambere. Hari aho vyafatwa nk’ubutore, ubugabo canke ubundi buhizi, ariko vyama vyakweze inzankano, insaku, ukwinubana ndetse n’ingwara nyinshi. N’aho umugera wa ruhonyanganda utari bwaze, baranduzanya ibindi bitari bike.

---

## Menya akahise kawe:  Kumenja nka Barera
**Date:** April 16, 2017 3:37 pm  
**URL:** https://akanyaburunga.wordpress.com/2017/04/16/menya-akahise-kawe-kumenja-nka-barera/

Izina “Barera” rirakunda gokoreshwa mu kirundi ryongewe ku yandi majambo rikaba iryungikane. Ivyo bituma umuntu yibaza vyinshi kuri iryo zina n’ayo majambo arikomokako. Akibaza nimba Barera yari umuntu, n’ivyamuranze bigatuma avugwa nk’uko.
Ishusho: Youtube
Izina Barera abaroranya imvugo na kahise bohava barishira ku ntwaro ya gikoroni aho abazungu baza gucura bufuni na buhoro Afirika yari yiganziwe n’ubwami butandukanye n’ingoma y’Uburundi irimwo. Aho boba bafatiye ku mvugo y’iryo zina yegeranye na ca gisagara c’Ubudagi caberamwo inama y’amagaburabutaka yo 1885. Ico gisagara citwa Berile; umuntu yokwibaza ko arico nkomoko y’irya jambo Barera na canecane ko ariho havuye akabi kose karuhije basogokuru. Canakwira n’abadagi nibo baciye biyizira gucunaguza abarundi; kandi kanatsinda n’iryo zina Barera rikunze kwungikanywa n’amabi gusa.
Ihibambewe, mu matohoza twagize twasanze Barera yari umuntu kandi ataho ahuriye n’ubukoroni kuko yari umurundi. Abatohozi b’imico n’imigenzo na Kahise twabajije batubwiye ko Barera yari umuntu atonye cane I bwami.
Ingoma y’umukazo udasanzwe
Ngo hari ku ngoma y’umwami Mwambutsa III Mbonuburundi batazira Nyamubi (1732-1740). Iryo zina ry’iritazirano yarihawe kubera ukuntu yagisibije mu co yaramutswa. Yarangaje abantu, abandi arabanyaga eka mbere n’abaganwa aragarika.  Abakera baremeza ko ingoma yiwe yararemereye abarundi bidasanzwe.
Turamaze kwumva ko Abambutsa bari bamenyereye kutiha ubuki nk’abandi bami, nk’abatare n’abezi hamwe n’abataga.  Abambutsa bose bahereza kwambuka bakaja gusazira kure y’ubwami. Mwambutsa Nyamubi rero yipfuje kudeha iryo ragi agomba gusaza aganza mu Burundi kandi atihaye ubuki. Umuntu wese rero yabona yomumerera nabi yaca amwica; n’abana biwe ntiyabagera umutwe na rirya aribo bari kuvamwo abamukura ku ngoma. Abahungu bavuka yaca abica. Ivyo ntivyanezera abarundi kuko babona ariko ararenga indahiro. Abahanuzi baramuhanura akica amatwi.
Ishavu ry’abanyagihugu
Wawundi ati igihugu si icana. Abarundi barabonye ko umwami yananiranye. Baciye biga umugambi wo kumugondoza. Baremeye barakora ibizira, barenga iryo Imana y’abarundi yari yarabategetse kuva Uburundi bukibaho.
Kuva kera ishamba rya kibira ryari iry’Imana. Umwami Mwezi Gisabo yari yarasubiye arabishimikako, aributsa ko ishamba rya Kibira rihuza isi n’ijuru, Imana n’abantu. Yaguma yihaniza abantu ngo ntibahirahire ngo baje kugicamwo ibiti.  Ivyo vyari ivyo kuva kera cane.
Abanyagihugu rero babonye Mwambutsa yimonogoje baca barengera mu kibira baragihumbira kugira ngo Imana ipfume ishavura isuke ishavu ryayo ku mwami kuko yari yaganguye.  Bavuga ko igihugu caciye kimererwa nabi, haratera isibe. Abahanuzi baciye baremera umwami ngo yihe ubuki ku nguvu.
Barera, umuhanuzi w’umuhemu
Aremerewe n’abashingantahe, abahanuzi n’abanyamabanga, umwami yaremeye kwiha ubuki mbere, nk’uko vyari bitegetswe ku mwami wese yamenye ibanga, baca bamuturirana n’ingoro arimwo. Ikirimba kigasiba ntihagire n’uwuzosubira kuhaja.
Mu bahanuzi bagumye bosha nabi umwami harimwo uwitwa Barera. Uwo yaguma amwemerera ko ivyo azokora vyose azomugwa inyuma. Ngo yari umwosha mubi gushika no ku munsi wa nyuma w’ubuzima bw’umwami.
Barera rero yategerezwa kwereka umwami ko amuguye inyuma. Afata umukenke kumwe n’umwami, ariko aho gukwega ubuki agumizamwo umukenke gusa. Ahengera umwami aracikanye, aca asohoka yiruka atungwa n’ayo yameze.
Abantu nabo bari bakinje bakikuje ikirimba ivyo vyariko biberamwo. Bari bagabirije kugire bace bakonga ingoro bayiturije imyampi yaka imbeya. Bagize bartya babona Barera asohotse yiruka baca bamuhurizako ya myampi abandi amacumu. Aguma yiruka avirirana baramukurikira. Baramufata bamukubita buyoka nk’umumenja nyene. Aca apfa nabi.
Kuva ico gihe, umuntu w’umunyamayeri canke w’ikibi bamwita Barera. Umuntu arinda cane nk’umwihevyi bakamwita iryo zina. Hari n’amungikane menshi akoresha iryo zina nka: kurinda nka Barera, kugoka nka Barera, kumenja nka Barera,…

---

## Menya akahise kawe : 8 Ntwarante
**Date:** March 8, 2017 3:04 pm  
**URL:** https://akanyaburunga.wordpress.com/2017/03/08/menya-akahise-kawe_8_ntwarante/

Benshi bakunze kuvuga ko uwa 8 Ntwarante ari umunsi mpuzamakungu wahariwe abakenyezi. Abandi nabo bumva ko ahubwo woba wahariwe agateka kiwe. Kugira dutahure ico arico, twashimye kubaza kahise k’uwo munsi udasanzwe.
Ishusho:africatimes
Uwo munsi waje inyuma y’ukwitanga kwinshi, uburuhe n’umunangiro wo gusaba uburenganzira bwo gutora, kworoherezwa mu kazi hamwe n’inganishwa ry’umukenyezi n’umugabo. Iyo ntambara yaranyiganyije cane uburaya n’ibihugu vy’uburengero bw’isi mu ntango y’ikinjana ca mirongo ibiri.
Kopenehage muri Danemarike
Umunsi mpuzamakungu wahariwe abakenyezi wavuzwe ubwa mbere mu mwaka w’1910, mu nama mpuzamakungu igira kabiri y’abakenyezi nkomezamibano. Wavuzwe n’umudagikazi w’umumenyeshamakuru Karara Zethkin.
Hari i Kopenehage muri Danemarike, muri Myandagaro 1910, mu nama ya kabiri yahuje abakenyezi amajana n’amajana bari baje baturuka mu bihugu 17 bitandukanye kw’isi.  Inama yambere yaheruka kuba mu mwaka 1907 ku ciyumviro ca wa mumenyenshamakurukazi ico gihe yari arongoye ikinyamakuru Die Gleichheit (Ukungana)  Ikinyamakuru cakundwa cane, ico gihe cari gifise abasomyi barenga 125 000.
Muri iyo nama, niho uwo mukenyezi Karara Zethkin yasaba, ku ncuro yambere, ko abakenyezi nkomezamibano bo kw’isi yose boshinga umunsi wahariwe abakenyezi uko umwaka utashe. Kwari kugire uzobabere nk’intango yo kugwanira uburengenzira bwo gutora ku bagore. Ico ciyumviro nticatevye kwemezwa. Intumbero ya masha y’uwo munsi, yari iyo kuronka uburengenzira bwo gutora, kuko nta mukenyezi yari abirekuriwe.Uwo munsi nta genekerezo kanuni bavuyeho bashinze.
Mu mwaka wakurikiye, igenekerezo rya 19 Ntwarante 1911, niho abakenyezi bababa umuliyoni bihereza amabarabara mu bihugu bitari bike vy’I Bulaya no muri Leta zunze ubumwe za Amerika. Ivyo vyari Ubudagi, Ubusuwisi, Otirishe hamwe na Danemarike. I Beriline mu Budagi, amahuriro 45 yahuje abakenyezi barenga 40 000. I Vyene muri Otirishe, abakenyezi barenga 30 000 bihereje amabarabara bahimbaza umunsi wabahariwe.
Aho hose baguma basaba iyubahirizwa ry’agateka kabo. Hejuru y’uburenganzira bwo gutora n’uburenganzira bwo kuja mu mabanga y’igihugu, abo akenyezi basaba kurekurirwa kuja mu buzi bwa leta n’ikurwaho ry’ubusumbasumbane mu kazi bwari bwarimonogoje. Aho hose igenekerezo nyene izina ntiryari bwashingwe ku mugaragaro.
Italiki ya 8 ntwarante yatanguye gufatwa nk’umunsi mpuzamakungu w’abakenyezi mu 1917. Vyatanguriye kuri yegere yegere y’abakenyezi aho bihereje amabarabara basaba imfungurwa n’abagabo babo bari barungitswe ku rugamba. Hari mu gisagara citiriwe Umweranda Peteroburugu, umugwa mukuru w’uburusiya w’ico gihe. Hari kw’igenekerezo rya 23 Ruhuhuma ku kiranga minsi ca Geregori, bihurirana n’igenekerezo rya 8 Ntwarante ku kirangaminsi ca Yuriyano dukoresha ubu.
Kuva uwo mwaka, uwa 8 Ntwarante, wagumye ari umunsi mpuzamakungu wahariwe umukenyezi n’agateka kiwe . Inyuma y’ 1945, uwo munsi waciye utangura guhimbazwa kw’isi yose.
Ukwiyubura kw’uwo munsi
Uwo munsi wagiye kwiyongera inguvu mu myaka y’imvyurabukenyezi ya 70.  Uwo munsi wemewe n’ishirahamwe mpuzamakungu mu 1977. Mu bufaransa naho wemewe ku mugaragaro 1982. Mu Burundi, ako gateka abakenyezi bakaronse kuva kera. Amatora agitanguzwa mu gihugu kuwa 18 Nyakanga1961, abakenyezi baratoye banashikana umugambwe w’abadasigana ku ntsinzi itazibagirwa, yatumye igihugu cikukira.
Uwa 8 ntwarante, si umunsi mpuzamakungu wahariwe abakenyezi. Iminsi yose ni iyabo. Ahubwo iryo genekerezo, ryahariwe kwibukiriza agateka k’umukenyezi n’intambwe amaze gutera kuva muri kahise.

---

# Catégorie: imigani-ibitito

## Mwari muzi icabujije inka kuvuga ?
**Date:** December 13, 2024 4:47 pm  
**URL:** https://akanyaburunga.wordpress.com/2024/12/13/mwari-muzi-icabujije-inka-kuvuga/

Tubikura mu mugani woroheje cane, uvuga ikiyago cabaye hagati y’umugore n’inka zariko zirisha ku mutumba. Uwo yarazoheje nazo ziramwumvira bituma na n’ubu zikibigendera. Isomere aha musi uwo mugani tuwukesha Yohani Baptista Ntahokaja, mu gitabu ciwe: Imigani n’Ibitito, ku rupapuro rwa 26.
“Kĕra inká zăravúga. Băgira bati gēndamurishé kurí uriya musózi ntimwône, zikagenda. Hānyuma ahó zirīshá haca umugóre azibarira ati : Mbê mwā nká ní guki murya ivyătsi imiríma irí ho ? Nazó ziti : Băratwĭhanije ngo ntitúrye imiríma ya bárŭndi. Ati Erega muri ibijûjú, muzé kurya ivyǎtsi imirima iryōshé irí ho ! Gēnde muyiryé, ní bābămira ntimúvuge mugiré muti: Baaa! Zâ nká zirēngera murí yâ miríma zirānzaganya. Abarí ahabóna barasemerera bati : « Mběga mwā nká mwābāye múte ? Ntimwóva murî iyo miríma y’ábăndi ! Ziranúma. Ngo bāzé kuzíkūra yó barazíbaza icó zābāyé ; inyíshu yâzo yari baaa !Kuva ngăho inká ntízăbāye zíkivuga. Ni hó n’ubu ukuvŭga kwâzo arí bāaa !”
Wumvirije neza uwo mugani utanga inyigisho idasanzwe. Urerekana ko hari abantu canke ibintu biri uko biri uno musi kubera amohe ya bamwe n’abandi. Ugasanga ikibi kirakozwe canke inyifato zitabereye zirabaye zitewe n’amohe. Uwo avugwa ko yoheje inka uno musi ntitwomutahura nk’umugore, ahubwo ni uwo muntu wese yosha abandi kugira inyifato iyi canke iyindi zitabereye. Ntituzi ko uno musi iyo inka ziba zivuga yobaye ari amahirwe canke uruhombo. Kumbure zovuze ukuri abantu badashoboye, zikavuga ivyo zabonye. Canke zikaba zisongera isibe nta wobimenya.

---

## Igitito: akarimi koba ako
**Date:** July 18, 2024 5:30 pm  
**URL:** https://akanyaburunga.wordpress.com/2024/07/18/igitito-akarimi-koba-ako/

Aho hambere, bateramye mu muryango, kaba ari akaryo keza ko kuyaga, babicishije mu migani, ibitito n’ibisokozo. Ayo mayagwa yari yuzuye inyigisho zidasanzwe kandi abana baca bakura bazi ikibi n’iciza, batandukanya icatsi n’ururo biciye muri iyo nturire yuzuye akanovera kadasanzwe. Kaze namwe mwiyumvirire kimwe twabateguriye uno musi.
Harabaye umugabo arongora umugoreꓹ uwo mugore aribugenga, ageze kwibaruka, ng’uyo akize gushikana gusa aca arapfa. Umwana asigaye ku ngoyi bamwita Kabindiꓹ umugabo wiwe aca yiyumvira kurongora uwundi kuko yari akiri mutoꓹ yibwira ko uno azomufasha kurera umwana yasigaye ku ngoyi.
Ntivyatevyeꓹ yararongoye uwundi mugore  baranavyarana n’umwana w’umukobwa umwe bamwita Munwaꓹ mu rugo baca baba abana babiri. Abo bana barakundana caneꓹ aho bagiye hose bama bari kumwe. Umusi umwe ꓹ baja kuvoma bagenda batwaye imibindi. Kabindi kuko ari we yarakuzeꓹ  yararemetse umubindi Munwa hanyuma na we ariremeka birakunda barataha no muhiraꓹ bashitse basanga nta numwe ahariꓹ Kabindi agerageza kwitura kugira aheze ature Munwaꓹ umubindi uca urameneka.
Kubera ko mu ka se yarasanzwe amukarira cane akanamwankaꓹ ba bana bumvikana ko bataza kuvuga na kimwe, bongera bumvikana kandi ko mu gihe yobakarira cane Munwa ari we aca yemera ko ari we yawumenye. Ntivyatevye ku mugoroba wa mugore artahaꓹ umugabo na we akirindiriye ko inka zitaha, niko guheza akabaza akaze cane uwamenye umubindi, vyakabaye kera Munwa  acaramena ibanga aravuga ko Kabindi ariwe yawumenye. N’ishavu n’akantuꓹ wa mugore arengera kuri Kabindi aramukubita gushika amwisheꓹ aca aramuburuta mushikana ahantu hari intore musi y’urugo amuhambaho. Umugabo atashe arabaza iyo umwana wiwe ari, maze umukobwa na nyina bararahira bararengwa ko batazi iyo yagiye. Iminsi irahera baragenda kurondera kwa nyina bo, sekuru, inasenge eka  mw’ibenga barabura.
Vyaratevye Munwa aja kuvoma, hageze ko yiremeka aca aterera mw’ijwi agira ati :
“Kubura kene wacu kaza kundemeka x 2“. Aca yumva akajwi kamusubiza kagira kati:
“Akarimi koba ako (x 2), hamwe wandega kwa mama, ukandegandega (x 2) bakantematema (x 2) bakanta mu ntore, imvura ynya mukuku ikankukumura, Imana nyamwengenga iranyengenga intwara mw’ibenga, akarimi koba ako “x 2)“.
Wa mwana n’ubwoba n’akantu aterera wa mubindi hasi agenda ariruka no muhira ahasanga se araheza amwiganira ko yumvise ijwi rya mukuru we igihe yari kuvoma. Se bimutera amakenga aca amubwira ko bojana akamwereka aho yamwumvise, wa mwana aja imbere, se arakurikira baragenda gushika ku mwonga , se aca yinyegeza inyuma y’agasaka, Munwa atangura guterera mu gahogo kumwe kwa mbere agira ati: “Kubura kubura kene wacu kaza kundemeka x 2“. Yongera kwumva akajwi kamusubiza kagira kati:
“Akarimi koba ako (x 2), hamwe wandega kwa mama, ukandegandega (x 2) bakantematema (x 2) bakanta mu ntore, imvura ynya mukuku ikankukumura, Imana nyamwengenga iranyengenga intwara mw’ibenga, akarimi koba ako “x 2)”.
Se ahejeje kwumva uko vyagenze aca arataha ishavu riniga asanga mugore wiwe ariko aracumba ahitana ubuhiri abumukubita mu mutwe acaracikana ubwo nyene.
Si je nohahera, hohera uwo mugore yapfuye azira ubukozi bw’ikibi.
==================================================================PS: Mukaba mwipfuza kwumva iki gitito, mwoca kuri aka gahora. Dushimire ishirahamwe Umunyinya ryatuganije aya majwi. Abadutitira: Fidès Niyonziza, Kaze Arlène na Kenguruka Clara.

---

## #Umugani: ntimuze muce urwananiye Ngoma!
**Date:** August 23, 2019 2:53 pm  
**URL:** https://akanyaburunga.wordpress.com/2019/08/23/umugani-ntimuze-muce-urwananiye-ngoma/

Bwije, senaka arataha avuye ku rubanza rw’itongo yapfa na benewabo. Bamubajije ingene vyagenze, abishura ati: “Nimureke, hariho abashaka guca urwananiye Ngoma.” Umuhungu wiwe ati: “Mbega uwo Ngoma we mupfa iki?”
– Ngoma mwananje yari umugabo!
-Mbega ntawurabaganirira ivya Ngoma ya Sacega ?
– Eka da!
– Neza na neza, Ngoma ya Sacega yasanze urupfu n’igisizimwe biharira, urupfu ngo: “Nije ngaba abantu, uwo nshatse ndamwica.” Igisizimwe giti: “Wanguha! Uri umuryi nk’abandi baryi. Ikigaba abantu ni Imana yo irema. Hapfa icumi hakavuka ijana, hapfa ijana hakavuka igihumbi. None wewe ugaba abantu gute?” Bigiharira, bibona Ngoma ya Sacega, biti: “Mbega wa mugabo we ntiwodutatura?”
-Ndabacire urubanza?
– Egome.
– Ndorera, ngiye kubwira umwami, nzogaruka kurubacira ari ejo ari hirya y’ejo.
Aragenda abwira umwami ati: “Ndagiye guca urubanza ruzompitana. Mpa intahe n’abashingatnahe baze kwumvikriza urubanza ngiye guca, na bo ntibazotinye gucisha urubanza aho rutumbereye.” Umwami arayimuhereza, amuha n’abashingantahe, ati: “Genda uruce uko rubereye.” Baragenda basanga rwa rupfu n’igisizimwe bigiharira, Ngoma ya Sacega ati: “Bangwe bangwe! Ahari abagabo ntiharwa ibara. Ingo mutubarire ico mwapfuye, tubakiranure.” Urupfu ruratangura ruti: “Bashingantahe, ico dupfa n’iki gisizimwe, ni uko canse kwemera ko ari jewe ngaba abantu bose, nshatse nobamara.” Ngoma ya Sacega, ati: “Weho ga wa gisizimwe uvuga iki?”
– Navuze ko Imana ariyo nkuru, ari yo igaba abantu, yo irema.
– Ngoma ya Sacega abibaza ati: “Wa rupfu we, ntuvuze ko ari wewe ugaba abantu ushate wobamara?” Ruti: “Cane nyene.”
– Si uko wavuze?
– Ni uko navuze.
– Igumire aho.
– Nawe wa gisizimwe we, ntuvuze ko Imana ari yo nkuru, ari yo igaba abantu, yo irema?
– Egome.
Ngoma ya Sacega ati: “Wa rupfu we, uratsinzwe, uragatsndwa, igikuru ni Imana.” Rwa rupfu ruti: “Urankubise intahe mu gahanga? Uribonerako.” Ruramwurira rumushinga ayo kw’izosi. Ngoma ya Sacega agisambagirika abwira ba bagabo bari ngaho ati: “Mwa bashingantahe mwe, murama muca urubanza rwiza, mugabo ntimuze muce urwananiye; ntimuze muce urwa ngondegonde ari rwo rwananiye Ngoma. Iyi ntahe, murayishikiriza umwami.” Ahejeje kuvuga ivyo aca aracikana. Ba bashingantahe baramuterura baja kumuhamba, baca basubira i bwami. Umwami ati: “Fata iyo ntahe, mugende muyubakire ingoro yitwa Sentare. Mushingantahe wese, ntuzotinye urubanza, uraruca uko rukwiriye, washaka upfe. Iryo ni ryo ragi rya Ngoma ya Sacega.” Iyo ntahe barayubakira, n’ubu ibarizwa muri Sentare.
Serugo ahejeje kubacira uwo mugani, umukenyezi wiwe ati: “Ewe ntuze, iyo Noma ya Sacega aba aikiriho nyuba uguye ku nzira; yari kurucisha aho rutumbereye.”
– Urwanje ntiruhera n’ejo nzinduka ngenda.
Ba bana baca bararya, bahejeje baja kuryama kuko Bayaga bwaca asubira iwabo.
Insiguro y’amajambo agoye
-Tubakiranure: Tubatature
-Gukubita intahe mu gahanga: Umucamanza amenyesha umuntu ko atsinzwe mu rubanza

---

## Umugani: “Inarunyonga ahenda umwami”
**Date:** August 10, 2019 9:48 pm  
**URL:** https://akanyaburunga.wordpress.com/2019/08/10/umugani-inarunyonga-ahenda-umwami/

Inarunyonga ni umugore yakora ivyo abandi badakora. Yambara nk’abagabo ata mugore n’umwe wo mu gihe ciwe yovyubahuka, agakora ico cose kitorohera abandi bagore. Tumusanga mu bujajuro, eka n’imigani myinshi arayivugwamwo. Nk’uyu uvuga ukuntu yabeshe umwami. Soma musoserwe!
Ishusho: Commons.wikimedia
Umusi umwe, umwami yabajije Runyonga ateramiye ku kirimba aho yari yashengeye mu bandi bagabo ati: “Mbega  Runyonga, numvise ngo nyoko arahendana, ni vyo? ”
Uri uwundi ati: “Mwami w’i Burundi, ntibabesha na mba. Nawe yoguhenda!”
N’agasuzuguro kenshi umwami aritwengera. Azunza umutwe gatatu imbere yo kumwamirira kure avuga ati: “Oya sinohendwa n’umugore nawenu. Uramuzana agerageze turabe”.
Baraterama, barasoma akuki. Bugingo amasaha yo gushenguruka kuri bamwe ageze, umwami asubira kwibutsa Rnyonga ivyo yamutumye. “Urazana uwo mugore yigize ngo arazi kubesha ndabe ko ari bunshobore. Akabishobora nzoguha akabande k’inka.”
Runyonga arataha. Ashitse i muhira, aha nko ku kirengazuba, asanga nyina ariko ahuha intozi azimagiza azijana mw’isoko. Akimubonye aca aramusanganira amubaza ijambo akuye i bwami.
Runyonga aramuramutsa, hanyuma amwiganira ivyo umwami yamubariye. Inarunyonga avyumvise ati : “Reka ejo nzomwereka”.
Iryo joro ntiyaryamye. Yaraye akanura, aburerekera mu rugi kugira bwenzure nawe ace ahafata, aje kumwereka ico ari co.
Ahenga umutwenzi utambitse arisokora; afata icumu n’umuheto ahagatira impuzu bwa kigabo afata akayira. Yashitse hakurya y’ikirimba hariko hegereza amakama.
Arajabuka akuzi kari mu kabande musi y’umusozi uriko ikirimba, agenda n’i bwami, ashikira ku nama !
Umwami aciye aho ku nama, abona umuntu ahagazeho ataco yinona yambaye nk’ingabo ziwe, yibwira ko ari imwe muri zo, canke umushingantahe yoba aturutse i buganwa kure y’ikirimba. Ni ko kumuramutsa n’icubahiro cinshi ati:“Amasho mushinganta!”
Inarunyonga utanka, avyibusha ijwi nk’umugabo hanyuma arishura umwami ati : ”Masho sabwa”. Umwami arabandanya iyo yaja. Inarunyonga nawe amuja mu nyuma. Haheze akanya umwami arakebwa arahagarara. Aha  amuvugishije irindi,Inarunyonga asubiye kuvuga ijwi nk’iryiwe, ni ho yatahura ko wamuntu ari Inarunyonga yiyoberanije.
Umwami agwa mu gahundwe, aca atumako Runyonga aze gutora akabande k’inka, kuko yari ahejeje kumutsinda. Runyonga ashitse umwami, n’ibimaramare vyinshi amubwira ati: “Genda urakankoreye! Ese iyo ampenda gusa ntituramukanye !”

---

## Ese urubutiro!
**Date:** October 11, 2017 9:19 am  
**URL:** https://akanyaburunga.wordpress.com/2017/10/11/ese-urubutiro/

Urubutiro rw’umutima n’urwo ku mubiri! Turi muri vyabikorwa nyene. Hakoreshejwe ya majambo nyene inkwano, urutaro, urubutiro, igisamamajonjo, gucererwa, urume, ku w’Imana, Porosuperi Niyonkuru aduha impanuro zidasanzwe, Gerevasi nawe akaduha inkuru ibabaje cane. Bose bahuriye ko batubwira ibijanye n’urubutiro. Ibi vyose vyanditswe mu minota itanu. Soma usoserwe.
Ishusho: pixabay
Tugire amahoro!
Mbega harya ugucerwa biremewe? Kuw’Imana uja ubona umuntu arinamuye, ikaruvati mw’izosi, ikirato gisongoye nk’umusumari canke yabwegereje imvutano nohejuru y’abantu bariko barazirikana ngo dododo. Wobeshera igisamamajonjo hejuru y’intama, ubona ko kidakomwakomwa.
 
Uje gusenga, utegerezwa kuzinduka,  ukigaba. Bitagenze uko naho, ubonye ugiye gucerwa, uziterera ku rutugu ukayakoramwo. Ukiruka bwiruke n’ikaruvati mw’izosi kandi naho yokoroka ntunobe kugirango ushike kugihe. Vyanse ko wiruka ukagira ku rutaro kugira ngo ntihagire ugutanga imigisha yambere. Ivyo vyose rero ga, ukabikora mu mwanya urume rumara, kugira ntusange umukozi w’Imana yamaze gutanga ikigongwe ubona ko wama wiyanduje nk’ingurube yiyanduza iri munzu. Kuko usanze yamaze kugitanga, woba usa n’umuvyeyi ariye urubutiro.
Mwavyumvise ga basha?
Porosuperi Niyonkuru arangije Kaminuza y’Uburundi mu gisata c’Imbagarabwonko. Asanzwe ari mu banditsi ba Yaga

 
Umuvyeyi yariye urubutiro
 
Umutama
Ku w’Imana uheze nari ngiye gusenga. Naciye mu muhana uri hafi y’iwacu ndabashiriye urutaro twari twabatijije. Nasanze umugore waho yarariye urubutiro mbabazwa n’ukuntu uwo muvyeyi  yakowe inkwano z’umurengera akabura ico kumuhembura. N’umubabaro mwinshi narabandanije urugendo.

Nari nazindutse cane nibwira ko ntaja gucerwa ariko ngize nrtya mbona igisamamajonjo cagaye mu nzira kintera ubwoba nsubira inyuma nirika.  Ariko rero ndavye mbona nticankurikiye nca nsubira kubandanya ndacegera. Gica kiguma kigendera imbere yanje. Natomboreyemwo kuko nasanze kigenda kirankumira urume.
 
Gerevasi Gahungu
Yiga muri Kaminuza y’Uburundi/ Ikirundi n’Igiswahili
 


Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related
Ishusho: pixabay
Tugire amahoro!
Mbega harya ugucerwa biremewe? Kuw’Imana uja ubona umuntu arinamuye, ikaruvati mw’izosi, ikirato gisongoye nk’umusumari canke yabwegereje imvutano nohejuru y’abantu bariko barazirikana ngo dododo. Wobeshera igisamamajonjo hejuru y’intama, ubona ko kidakomwakomwa.
Uje gusenga, utegerezwa kuzinduka,  ukigaba. Bitagenze uko naho, ubonye ugiye gucerwa, uziterera ku rutugu ukayakoramwo. Ukiruka bwiruke n’ikaruvati mw’izosi kandi naho yokoroka ntunobe kugirango ushike kugihe. Vyanse ko wiruka ukagira ku rutaro kugira ngo ntihagire ugutanga imigisha yambere. Ivyo vyose rero ga, ukabikora mu mwanya urume rumara, kugira ntusange umukozi w’Imana yamaze gutanga ikigongwe ubona ko wama wiyanduje nk’ingurube yiyanduza iri munzu. Kuko usanze yamaze kugitanga, woba usa n’umuvyeyi ariye urubutiro.
Mwavyumvise ga basha?
Porosuperi Niyonkuru arangije Kaminuza y’Uburundi mu gisata c’Imbagarabwonko. Asanzwe ari mu banditsi ba Yaga
Umutama
Ku w’Imana uheze nari ngiye gusenga. Naciye mu muhana uri hafi y’iwacu ndabashiriye urutaro twari twabatijije. Nasanze umugore waho yarariye urubutiro mbabazwa n’ukuntu uwo muvyeyi  yakowe inkwano z’umurengera akabura ico kumuhembura. N’umubabaro mwinshi narabandanije urugendo.
Nari nazindutse cane nibwira ko ntaja gucerwa ariko ngize nrtya mbona igisamamajonjo cagaye mu nzira kintera ubwoba nsubira inyuma nirika.  Ariko rero ndavye mbona nticankurikiye nca nsubira kubandanya ndacegera. Gica kiguma kigendera imbere yanje. Natomboreyemwo kuko nasanze kigenda kirankumira urume.
 
Gerevasi Gahungu
Yiga muri Kaminuza y’Uburundi/ Ikirundi n’Igiswahili
 


Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related
Nari nazindutse cane nibwira ko ntaja gucerwa ariko ngize nrtya mbona igisamamajonjo cagaye mu nzira kintera ubwoba nsubira inyuma nirika.  Ariko rero ndavye mbona nticankurikiye nca nsubira kubandanya ndacegera. Gica kiguma kigendera imbere yanje. Natomboreyemwo kuko nasanze kigenda kirankumira urume.
Gerevasi Gahungu
Yiga muri Kaminuza y’Uburundi/ Ikirundi n’Igiswahili

---

## Umugani: Rutwe aja gusaba umugeni
**Date:** October 9, 2017 9:26 am  
**URL:** https://akanyaburunga.wordpress.com/2017/10/09/umugani-rutwe-aja-gusaba-umugeni/

Mu mahuriro y’icuramayagwa, abakundamayagwa bigishanya uburyo bwo gucura amayagwa mu buhinga bugezweho. Yaba ivyese, ibikino ndetse n’imigani, vyose birandikwa. Nk’uyu mugani mubona aha munsi ni mushasha; wakozwe mu mwimenyerezo  wo kwandika. Aho duhana amajabo dutegerezwa gushira mu gisomwa tuba twanditse mu kiringo c’iminota itanu. Amajambo twahanye twisunga yari: inkwano, urutaro, urubutiro, igisamamajonjo, gucererwa, urume, ku w’Imana. Soma igisomwa cavuyemwo. Tugikesha mugenzi wacu Nsengiyumva Benedigito.
Ishusho: pixabay
Harabaye umusore akitwa Rutwe rwa Ndanibenga. Yarabaye ngaho ataco yibwira kugira ngo yubake urwiwe nk’abandi basore, maze abantu bakaguma bamuryanira inzara kubera yazinduka ku kirabo gushengerera aho babaga. Akirirwa kubeba  imbabura kugira aze ararya udushitwa twizisigara ku mugeto. Aho abandi bazinduka kurima we isuka yarabaza. Yari umwe bita “maboko ndenderi abona isuka akaregarega yabona inkoko akaremarema”. Bitayeko, ishure ntiyarinywa no mu mazi. Kuja gusenga ho wari umugani.
Haciye iminsi babahimiriza, agatumba kabako Rutwe kose karagiye kwigira urubatizo. Abato, abakuze, bose baragenda. Nawe Rutwe ararahira aranana ko atazohonyorayo. Yigumira ari umuzira rumenyetso. Yibwira ko ugiye gusenga udasubira kuronka uruhusha rwo kuja aratuneza ubuhiye. Ariko uko iminsi yahera, bagenzibe bagumye bamukwegakwega.
Umunsi umwe yaritoye aja gusenga ku w’Imana nk’abandi, niho yabona umukobwa ateye igomwe ashogomanze yitahiye, Rutwe rwa Ndanibenga igitima ngo kwa! Atangura kumukurikira ku runo ku runo. Umukobwa ahindukiye ukamengo kwa Rutwe ijuru rirururutse. Niko kwibwira ati reka nanje ndarivuge aho vyakabereye ni kera. Ca gihwa kiniga abahungu batamenyereye kuresha kiramuhagama ariko uwo munsi Rutwe yari yamaze kurya karungu. Ni uko rero acakira ya nkumi ya barundi arayigumya ukuboko, ntiyibutse no kumuramutsa ayibwira ati, « ndagukunda, kandi nshaka ko twubakana ! » Umukobwa nawe ntiyari agifise iryo asubizayo kubera yabona Rutwe icuya gica irya n’ino. Umutima wiwe watera indihaguzi, wari kugira ngo ni umuvuba bariko baravuguta. Inyuma y’agacerere katari gato niho wa mwigeme yikurayo ati, « Ukaba unkunda uraze ubisabe abavyeyi banje, unyereke vy’ukuri ko uri umuhungu w’ijambo. »
Rutwe yavuye ngaho yiruka agenda aratamba atarika, ashitse muhira abwira umuryango ko yarirashe rikagema. Ni uko rero baranezerwa bategura amashishiro n’ibisabisho bazotwara gusaba umugeni. Bukeye mu gatondo bazindutse barahunja urume banyaragasa kugira ngo ntibacererwe abo iwabo na  wa mukobwa bahave baronka umwanya wo gukora amatohoza ku nyifato ya Rutwe.
Bamaze gushikayo basanga iwabo w’umukobwa bamaze kwitegura, bararura imfungurwa zo kwakira umukwe, bazana n’inzoga zengetse baratereka. Rutwe ngo abibone amate atangura kwuzura akanwa, aho yicaye atangura gusutwasutwa. Serugo rero atangura araramutsa amahoro, ashikiriza ijambo ryo kwakira abashitsi yongera ababaza n’ikibagenza, abaherekeje umuhungu barashikiriza iryabazinduye nawe nyene urugo arateba arabemerera ko azobagabira nkuko babisavye. Inyuma y’aho abahereza imfungurwa n’ibinyobwa barihereza. Wa muhungu Rutwe nawe abirengerako arabiromagira nk’igisamamajonjo, icibo kingana n’urutaro agisiga cera ; abari ngaho barumirwa. Bene umukobwa ngo babibone gurtyo bibwira bati, « uwo muntu arya nk’isiha nta mugeni wacu tumuha yohava amurira munzu, canke akamurisha urubutiro. »
Ni uko barikebukanya bakira inkwano zose na za nzoga bamwana yari yarungitse bazikoreza abikorezi bababwira bati gende muronderere ahandi umugeni wacu turacamukeneye. Rutwe mwene Ndanibenga aba abuze umugeni kubera amarara yiwe.
Sije nohahera hohera uwo muhungu w’inda ndende yabuze umugeni kubera ubukunzi bw’inda.
Nsengiyumva Benedigito arangije Kaminuza y’Uburundi mu gisata c’Indimi n’amayagwa vy’icongereza akaba ari umunyamuryango w’akanyaburunga kuva mu 2012.

---

## Umugani w’umutwa yahimvye nabi
**Date:** August 3, 2017 11:23 am  
**URL:** https://akanyaburunga.wordpress.com/2017/08/03/umugani-wumutwa-yahimvye-nabi/

Barayamaze bati uwuramvye arabona kandi ngo agahimbo ni kabi. Umutwa yabonye arahaze aca yibwira ko birangiye atagikeneye ibigega, ibitiba n’impange zishinguye ivyimburwa abiha urubeya.  Yahimvye nabi ariko nawe birahava bimugerayo nk’uko tuvyumva muri uyu mugani.
ishusho: pixabay.com
Habaye umutwa akagira umugore n’abana indiri. Kandi umupfasoni wiwe yari yibungenze. Ubiravye mbere ukuntu yari ananiwe, yoba yari atwaye amahasa. Uwo muryango wari  ubeshejweho no kurima kuko aho bari bagerereye ata bumba ryariho ngo babumbe inkono nk’abandi batwa. Musanzwe muzi ko abatwa benshi ariwo mwuga bakora kuva kera.
Kworora vyari vayarabaciye  inyuma.  Bari baragerageje kwiyamvya ngo batunge inka birababana urwêma. Impene biba uko. Intama biba uko, Inkwavu zo zapfa bataranazishikana mu kirutu. Inkoko zo ntiyari kwiyamvya ubuca ntibwari kumukundira ko atunga n’ibaba na rimwe. Ababanyi ntibasiba kumuha ayera ngo aragowe nta n’imbeba atunze kuko atacura n’igihori.
Ariko rero, Imana yari yaramuhezagiye imuha amaboko meza. Yararima akimbura. N’aho yari yaragwijije abana barya ibiteye itongo, ntibabimara. Inzara yarabaza. Abandi batwa bama batonze kwa wa mugabo baje gusega canke basaba igikebere. Hari n’abahutu, eka mbere n’abatutsi yama asabisha.
Ntibitevye, umwaka umwe isibe riratera vyose birayoka. Abantu bose bagwa mu bukene budasanzwe na wa mutwa adasigaye inyuma. Ico gihe, kugire umuryango ushobore gukora ku munwa, yari intambara.
Umutwa rero wewe yari yarimbuye ibitari bike bimwe mu bigega, ibindi mu bitiba ibindi ku rusika. Hari n’ivyo yari yarahomeye mu nzavya. Aho isibe ritereye rero uwo mutwa ntiyigeze agira ingorane zo kubaho kuko yari afise vyinshi.
Amezi n’amezi abantu bahwera na kigoyi; umutwa n’ab’iwe nabo bari mu gahimbo katagira izina. Umutwa ntiyasiba kwirata kubo bahuye bose avuga ko ari agahambaye.
Umunsi uri izina aja kuraba umuntu yigeze kumusabisha nawe akiri umusore yari ku mutumba ugira gatatu uvuye aho uwo mutwa yaba. Aho yaca hose yagenda arabona imihindigiti y’abantu bayamitswe na kigoyi akenyo akararika. We yabona ngo abo bariko barishura ibicumuro bakoze. Ashitse kwa wa mugabo amusanga yigonye mu ntaba za ruguru abana bamwizinze iruhande. Arashika araramutsa baramwakira.
“Uri aho ga wangabiye!”, wa mutwa araramutsa.
“Uri aho ga wangamburukiye!”, uri uwundi aramwishura.
N’agahemo kenshi gacanze agatsengeneke, umutwa aratwenga wa mugabo ariko biherera mu ntamatama. Inyundo irakura ntisumvya iyayujuje. Iteka ryari rikiri kuri wa mugabo. Atari ukumugirira ikigongwe umutwa ntiyari kwubahuka ngo amucire inyeri nk’uko abigirira abandi.
Baraganira baranavuga ku kiza camaze abantu. Aho umutwa we yacira agati mu ryinyo yibwira ngo bizohora ukwo.
Yasubiye inyuma yagaye nk’igikere umengo asumba isi n’ijuru bikoranye. Yagenda aradembwa ahana n’imbwa imihindigito yasanga yiyanikiye ku zuba kubera kigoyi.
Ntibukeye kabiri, umutwa abona abana biwe n’umugore bagenda barahibagira abandi babanyi bagenda ku ruti rw’umugongo. Wawundi ati itunga rirasaza. Bugorovye, umutwakazi yahakuye icibo cuzuye umutsima w’uburo azana ikindi barakoza, bararya barahimba; baradurarara.  Umutwa utanka, inyuma yo gushika ku buriri aho aryama bimugoye, yategetse umutwakazi ko yoturira ca kigega n’ibitiba ngo ntavyuke abisangaho kuko yahaze ntavyo agikeneye. Umutwakazi kuko yari azi ko yinjiranye inkazi aca aramwumvira arabikonga vyose ariko yabanje kubidaha akonga ibisasa gusa.  Aca arara arabijana iwabo afashijwe n’abana bose.
Bukeye umugabo aravyuka, yanda yahotse yumva itanguye kumuharamba. Ahamagara umugore wiwe  ngo amucumbire ubwo yizinduza aramubura, umwana mukuru arabura, uwukurikira biba uko nyene.  Umutwa aca asigara yigonye aho nyene atagira n’ico ashira ku munwa vyose babitwaye ; umugore n’abana nabo baca bibera kwa sekuru bafise ivyo barya.
Haheze iminsi wa mutwa, kubera atari yaramenyereye gutubika umukanda, aca atangura kugwara umugatu, ikigoyi gica kiramugatura. Haheze iminsi ibiri abwanuye, imvura yari yataze ica iragwa, amatongo asubira kumera aratotahara.

---

# Catégorie: imyibutsa

## #Icuramayagwa: imigenzo mibi, ivyamwa bibi
**Date:** September 25, 2017 3:56 pm  
**URL:** https://akanyaburunga.wordpress.com/2017/09/25/icuramayagwa-imigenzo-mibi-ivyamwa-bibi/

Indongorabiyago yo kuri uwu wa gatatu igenekerezo rya 20 Nyakanga 2017 yavuga iti: “Amase ya kera atagihoma urutaro: Imizi y’imico ndemakabi mu migenzo y’ikirundi”.  Yararyoheye abari bahashitse bose. Barahanahanye ivyiyumviro bidasanzwe ku bijanye n’imigenzo mibi nk’uko twabiyagiwe n’uwari arongoye ico kiyago. N’aho we yari yateguye imizi y’imigenzo mibi gusa, vyaranse ko boganda badaciye ku mayange imigenzo myiza iranga abarundi. Kurikira.
Ishusho: Prosper N.
Uwatuyagira, umusore Nisenti Irambona, yaratwiganiye vyinshi ku migenzo mibi iguma iranga abarundi iyo baja hose. Yahereye ku mugenzo mubi wo gucerwa. Ntawobideha, ico kibi kibishe kiravugwa ku barundi bose. Iyo umuntu ashitse ku masaha , benshi baratangara bakavuga ngo “sha, nyamba uri umuzungu. Ko uzindinduka cane!” Nk’uko umengo umurundi ntavyo yoshobora. Benshi baramaze kumugara. Niho uja wumva ngo amasaha y’abarundi, n’ibindi vya ndagutakiye bigaragaza ko abarundi batubahiriza isaha na gato. Nta nkeka ko babibesha ariko vyaramaze kuba bwome.
Ikiyago cabandanirije ku mwibutsa: umuryambwa aba umwe agatukisha umuryango, umwibutsa werekana ko umuntu akwiye kwitwara neza azi neza ko akoze nabi aba agomba gucafuza abandi, nk’uko wumva twese abarundi tuzwi ngo turacerwa kandi atari twese.
Ikindi caje kitoroshe cabaye ikibazo c’ubusuma. Nisenti yaravuze vyinshi atarya umunwa, mbere yemeza ko n’umugenzo wo kunyonyeza itunga ry’igihugu ufise imizi mibi mu mugenzo wo kwiba wagumye uranga abarundi. Aho yaguma atanga uturorero mu mayagwa y’aho hambere nk’igisomwa ‘Ni ntakwiba nzoguha inka’ benshi bazi mu mashure matoya; Imyibutsa ngo Umugabo ni uwurya utwiwe n’utw’abandi , uwutabenshe ntasumira umana,… Uwo mugenzo aho hambere wari ubuhizi.
Hari inyifato mbi bateye ivyatsi ishobora kuba yavuye kuri iyo migenzo mibi nk’ubwicanyi, ubusambanyi, ukurenga amategeko n’ibigirankana,…
Imigenzo myiza yovomererwa
N’ubwo ari uko, mu Burundi hari imigenzo myiza myinshi ikwiye kuvomerwa nk’uko benshi babivuze. Aha uwitwa Etienne yaradondaguye myinshi harimwo ugufashanya, twumva mu mwibutsa ngo nyamwigendako ntarimira impeshi; kugendera ukuri, twumva mu mwibutsa ngo ukuri guca mu ziko ntigusha. We asaba ko twogerageza kugendera vyiza tukabisasagaza, bibi navyo tukabigwanya twivuye inyuma.
Canakwira Uburundi bwa nyaburunga ntibwari buzwi ku bwicanyi. Ahubwo bwamye buzwi ku bantu b’ubuhizi, bakunda igihugu, babana neza, abashingantahe bagendera ingingo n’ijambo hamwe n’abapfasoni bafise urupfasoni rudasanzwe.
Igihugu bavuze ko ari ic’amata n’ubuki ntivyava ku busa. Barabona ko koko gitemba amahoro n’amahonda.
Akamaro k’icuramayagwa
Abari aho baremeje bose ko atayindi nzira yo gukomeza ivyiza, kubivomera, kuvumagura akabi no kukarandurana n’imizi atari icuramayagwa.  Amayagwa arafasha mw’iterambere ry’imibano. Arafasha kwumva ikitari umugenzo mwiza mbere akanafasha guteza imbere imigenzo ibereye. Nta nkeka ko ariyo nzira irama izodutuma twibuka ko ibanga riheberwa, ubuntu bukihabwa nawo umubano mwiza ukagwiza amasabo.
Munyuma,  nk’uko vyama, twakoze umwimenyerezo wo kwandika amayagwa waryoheye abantu cane. Abatari bwawubone baratangaye cane babonye mu minota itarenga itanu bashobora kwandika inkuru iryoshe kandi iryohoye ifise intango n’iherezo.
#Icuramayagwa
Ku ncuro ya kane urwaruka rwarahuye ruganira ku kamaro k’incuramayagwa mu guhindura imigenzo. pic.twitter.com/YTQsoerRxY
— Niyonizigiye Rivardo (@mbanyariva) 25 September 2017
Twarangirije kuri kagakino, agapfindo: Umunota w’Ikirundi.
Ni aho ubutaha!
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## Abami basangira ingoma ntibasangira ingovyi
**Date:** March 29, 2016 3:39 pm  
**URL:** https://akanyaburunga.wordpress.com/2016/03/29/abami-basangira-ingoma-ntibasangira-ingovyi/

Uwami atanze, abisa ku ngoma uwundi aca amusubirira, akaganza kuri  ya ngoma nyene. Ikizwi neza ni uko umwami yima ari uko uwundi abanje gutanga. Uwimye, aza ku ngoma yahorako uwundi gurtyo bakayisangira. Bavuze ingoma, ntitwumve gusa kirya gicurarangisho gikundwa kw’isi yose kugatanga izina ry’Uburundi mu makungu. Ahubwo, ni ico kiringo, iyo myaka, ibinjana canke iminsi, umwami amara aganza igihugu. Nk’ubu, twoyita intwaro. Gusa kubera ku bami batavuga gutwara bavuga kuganza, baca bakoresha ingoma: ingoma ya Mwezi, ingoma ya Mutaga, Mwambutsa,…Ingovyi nayo ni impetso bahekamwo umwana agihekwa. Bayita ingovyi, insimbizo,…
Uyo mwibutsa rero “Abami basangira ingoma ntibasangira ingovyi ” woba usigura iki? Mu bisanzwe, twumvise ko umwami atimira ku wundi. Kenshi uwasubirira umwami yatanze yaba ari umwana umwe mu b’iwe yavugwa ko yavukanye imbuto. Mu yandi majambo, uwo yagenye ko azomusubirira. Nta narimwe yagena uwo bavukana; yaba mukuru w’iwe canke murumuna w’iwe; eka mbere n’ihasa ry’iwe. (Ivy’ amahasa yoyo bagira ni ibihume baca bayica.)
Ikindi uwo mwibutsa usigura ni uko umwami yagena uwo abona ko azogera mu bigero ngo amusubirire nawe ageze mu zabukuru.  Ni ukuvuga ko ingovyi ivurwa isigura ko umwami amara ikiringo kinini ku ngoma agakurwaho n’umwana w’iwe muto cane.

---

## Abakunzi ntibaherera mu mubindi
**Date:** March 28, 2016 1:38 pm  
**URL:** https://akanyaburunga.wordpress.com/2016/03/28/abakunzi-ntibaherera-mu-mubindi/

Abarundi bamye bagendana , bagenderanira kandi basangira. Uwo ukunda, umubanyi, incuti, canke ibisanira, mwarahura mugasangira urukanywa. Eka mbere baranatumirana, iyo hagize umwe arwangera iwe. Mwarahura rero mugasoma. Ariko rero, iyo bahari, bose ntiwashobora kubahera rimwe ngo bunikire rimwe. Watagerezwa kubangiriza bamwe ukaja urabaterekera ku murongo. N’ubu mu manza zimwezimwe niko bimeze.
Uyu mwibutsa rero, usigura ko abo ukunda bose utobakwiza ivyo ufise mu mwanya umwe. Nk’iyo wagize urubanza, utoshobora kubatumira bose. Baranabikoresha, mu kwiregura ku muntu udashoboye kukorera iciza wari ushoboye kukora, canke wariko ugirira abandi.

---

## Abahigi benshi bayobeza imbwa
**Date:** March 28, 2016 1:25 pm  
**URL:** https://akanyaburunga.wordpress.com/2016/03/28/abahigi-benshi-bayobeza-imbwa/

Iyo abahigi bagiye guhiga, baratwara imbwa. Bazishikanye hafi y’ishamba bikekamwo igikoko, barazishuhura, bakazikokeza. Umwe wese akaja arakokeza iy’iwe kugire ngo abe ariwe atahana umusoso: ari hamwe imbwa y’iwe ariyo igifashe. Iyo rero hari abahigi besnhi  n’imbwa imwe canke nke, bakazihurirako bose bakokeza, umwe avuga ati kamata, uwundi ati umva umwehu, imbwa ica iguma itambatamba itabona iyo iriko irajana.
Uwu mwibutsa uratwigisha cane. Usigura ko iyo umuntu atageye amatwi benshi asanga yayobewe kuko aca abura uwo akurikira kurusha uwundi. Urumva bose n’aho boba bariko bamuhanura mu nzira nziza, umwe ashira ino uwundi ashira irya ntaheza ngo ashobore no guko na kimwe.

---

## Imyibutsa irora ku Mana
**Date:** February 15, 2016 10:49 am  
**URL:** https://akanyaburunga.wordpress.com/2016/02/15/imyibutsa-irora-ku-mana/

Vyegeranijwe na Bénoît Nsengiyumva
Hari benshi biyumvira ko kwemera no gusenga Imana vyoba vyazanywe n’abazungu kuva aho haziye amadini atandandukanye yaba aya Gikirisu canke ayandi. Ihibambe we! Kuva kera na rindi abarundi baremera Imana mbere bakayitazira amazina atandukanye: Rugiravyose , Mushoboravyose, Mugabavyose, Rurema, n’ayandi n’ayandi. Uretse nivyo abarundi barisunga ubushobozi bw’Imana mukwita amazina abana, muguca imigani, mukurahira, mu myibutsa, no mubuzima busanzwe bwa misi yose.
Abanywanyi b’akanyaburunga wa murwi uhora ubayagira ibijanye n’akaranga kuri Makuruki n’ ikinyamashusho washimye kugaruka kumyibutsa ndoramana abarundi bakunda gukoresha kera. Iyo nayo irerekana neza ingene Imana yamye iri imbere mu mico yacu. Nkuko mushobora kuyitahura iyi myibutsa yerekana ingene abarundi baha ikibanza ca mbere Imana. Kera baraja mubapfumu, bagaterekera, ariko uravye imyibutsa nomero 3,8, na 31 urabona neza ko icizere bari bagifitiye Imana gusumba ibindi vyose. Hari n’abandi barera amaboko bakigira abanebwe ngo Imana irababona ariko abasogokuru bo bamye bashira imbere ibikorwa raba imyibutsa nomero 2, 34. hari n’iyindi yerekana kwirinda urwanko, ukutihebura, n’ibindi bitari bike.
Reka rero tubasangize iyo twashoboye kwegeranya hanyuma namwe bakunzi b’Ikirundi mudufashe mutwuhirire.
Iyo myibutsa yose dufise usanga ifise ijambo Imana. Ivyo rero cyerekana ikibanza Imana ifise mu mutima w’umurundi. Urabona neza ko Imana ari Rugiravyose koko: Ibikorwa, amatungo, ubuzima, guhanura,n’ibindi.
Twibuke kandi ko Abarundi bahereye kera bemera. Bemera Imana imwe, Nyamwambarizwa hose. Hari abihenda bagira ngo abarundi basenga Kiranga ariko ntivyari vyo. Kiranga yari umuhereji canke umufasha ashikana ibisabisho vy’abarundi ku Mana.
Abarundi baremera kandi ko habaho inyatsi, gurtyo bakemera ko naco gishoboye ari naho tubona hariho ibibi bishika mu buzima bw’umuntu. Ivyo bibi ntibikorwa n’Imana, kuko atakibi kiva ku Mana. Niho baca bemeza ko ikibi, imikoshi, n’ayandi mabi aturuka kuri Rwubarwabigata ariyo Mana mbi; Inyatsi.
Imwe imwe muri iyi myibutsa yasaruwe mugitabu citwa LE DIEU DE NOS PERES, Les sources de la religion traditionnelle du Rwanda et du Burundi, Bernardin MUZUNGU, 1974.

---

# Catégorie: indimburo

## Amajwi y’ibikoko mu Kirundi
**Date:** June 24, 2022 11:16 pm  
**URL:** https://akanyaburunga.wordpress.com/2022/06/24/amajwi-yibikoko-mu-kirundi/

Mu rurimi rwacu, hari amavuga akoreshwa iyo igikoko iki canke kiriya gisohoye ijwi. Ayo rero ntasa kuri kimwe n’ikindi. Mu rurimi rw’Ikirundi, igikoko cose cisangiza irivuga rivuga imvugo yaco. Ng’aya amwe muri yo.
Inka
Duhereye ku nka, igitungwa cubashwe cubashwe cane mu mateka y’igihugu. Amavuga ni: kwaàbira, kuboroga, kuroha (igira irwane), kuvumera (iyo irondera inyana yayo ngo iyonse), kwivuga (impfizi), gupfuha.
ak.: Yabigoro iriko irabira, iraboroga, iravumera; nayo Rwamaza iriko irivuga, iravumeza, iraroha.
Imbwa
Ikindi gitungwa cari cari cubashwe mu Burundi. Nayo hakora amavuga: gukuga , kubweja, kugwangwara, kumoka.
ak.: Mugina iriko irakuga, irabweja, iragwangwara, iramoka.
Impene (ihene)
Iki ni ikindi gitungwa cororwa cane. Kwabira, guhebebeza, kuboroga (isuguru iriko ishaka kwimya imvyazi).
Intama
Iyi nayo, co kimwe n’ihene, amavuga ni Kwabira, kuboroga.
Imbeba, inyoni, uduswi
Kujwiragira
Inkoko
Gukokoza, kubika, kwanira (iyo ibangamiwe),guteterera (yimirije guta amagi).
Imbwebwe
Kumoka
Intare
Kuroha
Nk’uko mubibona, hari amajwi avugwa kumwe nko kuboroga mu gihe igikoko kigeramiwe ; kuroha mu gihe kigomba kurwana n’ikindi, kwanira mu gihe bagira bagice izosi. Ayo majwi hari n’ayo bisangiye n’abantu.
Hakaba hari ayandi majwi tutavuze, yadusabikanirize.

---

## Igitabu gishasha: PARLONS KIRUNDI- TUVUGE IKIRUNDI
**Date:** December 21, 2016 9:04 am  
**URL:** https://akanyaburunga.wordpress.com/2016/12/21/igitabu-gishasha-parlons-kirundi-tuvuge-ikirundi/

Muganga Lawrenti Niyonkuru yarihweje arabona ko abarundi baba mu mahanga nka za Amerika, i Buraya n’ahandi bakeneye kwiga ikirundi. Yaciye agira umugambi wo kwandika igitabu ari naco aherutse gushira ku mugaragaro.
Mwanyakwubahwa basomyi, bavyeyi namwe rwaruka,
Turanezerejwe cane no kubamenyesha ishirwa ku mugaragaro ry’igitabu «  Parlons kirundi- Tuvuge ikirundi » ca Muganga Lawurenti Niyonkuru
Igitabu ciza cane c’ingirakamaro kidufasha kwiga ikirundi mu buryo bworoshe. Iki gitabu candikiwe na canecane abana b’abarundi bavukiye kandi baba mu bindi bihugu, hamwe n’abakunda ikirundi n’Uburundi.
Ugomba kugura ico gitabu, ibarize umwanditsi ubwiwe kuri :
• Ibaruwa ngurukanabumenyi: niyonkurul@hotmail.com
• Iterefone/Makuruki : +32487620066
• Igiciro : 20 EUR
• ISBN : 9789090300177
Kugire ashimangire ku kamaro k’ururimi kavukire mu buzima bw’umuntu, umwanditsi atanguza iki cese c’umunyaEvenki mu ntango y’igitabu ciwe :
Ni nibagira ururimi rwanje rw’amavukiro
N’imvyino abanje bavyina/ indirimbo baririmba
Mbega amaso n’amatwi yanje vyoba bimaze iki ?
Umunwa wanje woba umaze iki ?
Ni nibagira akamoto k’aho mvuka
Sindahagirire akamaro
Amaboko yanje yoba amaze iki ?
Kuki nabaye kw’isi ?
Bigenda gute ngo numvire abanguha
Ngo ururimi rwanje rurakenye kandi ntakamaro
Kandi amajambo yanyuma y’uwanyonkeje
Yari mu ki Evenki ?
Alitet Nemtushkin, umwanditsi w’ivyese w’umu Evenki
Afashijwe n’abarundi baba i Liyeje, yarasiguye ico gitabu kw’igenekerezo rya 03 Kigarama 2016. Biteguwe ko kizokwerekanwa no mu bindi bisagara nka Buruseri, Paris, Anvers na Rahe ku magenekerezo muzomenyeshwa. Abaje muri iryo huriro bashobora kugura ibitabu biherewe n’umwanditsi ubw’iwe akabashirirako n’umukono. Abana bazoba ari  abatumire b’iteka.

---

## Indīmbūro Y’íkirùúndi: Amajāmbo ahīndúka
**Date:** November 4, 2016 11:42 am  
**URL:** https://akanyaburunga.wordpress.com/2016/11/04/indimburo-yikiruundi-amajambo-ahinduka/

Ikirundi, co kimwe n’izindi ndimi zo kw’isi, kirafise ibihimba vy’imvugo. Muri ivyo, turafise ibigenda birahindagurika iyo umuntu abikoresheje, hakaba n’ibindi bitigera bihinduka uko wobikoresha kwose. Ivyo twashimye kubashikiriza muri uwu mwanya, ni ibihimba bihinduka. Kurikira mwisomere ibiraba izina, irivuga, ingereka, insigarirazina n’insigarirazina ngereka.
Ishusho: en.commons.wikimedia.org
Izína ní ijāmbo ryerékana igifíse ubwênge, igikôkó, igikorwa, ahantu, imero canke ikīntu.
Ut.: imodokari, inyabwonko, agahamagazo, Gisozi, umuntu, imbwa,n’ibindi
Izína rishobora kubá iry’úrusăngi cānké iry’úruháro, nyawĭbonekeza cânké nsígarabwênge (abandi bita nsigabwenge), iry’ákăme cânké iry’înkómōko, iry’íkinege cânké iry’úrunáni.
Ut.:   Urusangi: inkwi
Uruharo: Maza, Mugina, Ludoviko, Gatoto
Nyawibonekeza: inkoni, amazi, amatwi
Nsigarabwenge: Imana, ubwenge, ubunebwe
Akame: Impuzu, ikirenge
Inkomoko: ingenzi, umukobwa
Irivúga ni ijāmbo ryērékana kamére, umugămbi cânké igikórwa. Irivuga rija rirahindagurika bivanye n’umuvugwa, imero n’imyanya ririko rikoreshwamwo.
Ut.: Kurya (Kigenze)-Ndarya(kubu)-ariye(kubu)-azorya (kazoza)
Ingéreká ní ijāmbo bageréka kw’īzína ngo ririrăngūre, máze ayo majāmbo abiri agasāngira inyîtāngizo. Ingéreká ziri ubwôko buné:
Ak.:  « inkoni ndende » ; ndende ni ingereka ndondozi .
Ak.: Amavuta maki?; maki ingereka kabaza.
Ak.:  « Yazanye amavuta menshi » ; menshi ni ingereka ntantigiri.
Ingéreká ikuríkiye inshōzi, irivúga, insígarirazína cânké akăndi kajāmbo kadahīndúka, iguma arí ingéreká igihe bibonéka yûkó igerétswe kw’īzína.
Ak.: Uyu mugabo ni munini. (munini ni ingereka)
Menya Neza: Ingéreká irashóbora kuvámwó ingereka-nsígarirazína, ingéreká-zína canké irivúga mvângéreká.
Insígarirazína-ngéreká ní ijāmbo bageréka kw’īzína ngo ririrăngūre, aríko ayo majāmbo abiri ntăsāngire inyîntāngizo.
Iyó insígarirazína-ngéreká isigáriye izína igerétswekó ica icîka insígarirazína. Insigarirazina ni ijambo risigara mu kibanza c’izina.
Insigarirazina zifise ubwoko bwinshi:
Ni ijāmbo risigárira uwuvúga, uwubárirwa, cânké ikivúgwa.
a. Izĭrebānga: zishobora kubá iz’ímivúgwa cânké izisígarira amazína, ndēnde cânké ngúfi.
b. Izifátanye n’írivúga: zishobora kubá iz’ímivúgwa cânké izisígarira amazína.
Menya Neza: Ntā nsígarirazína-ngéreká muvugwá ibáhó.
Ni ijāmbo rigenékereza izína rigerétswekó.
Ak.: Urya muntu wamubonye?/ Urya wamubonye?
Ni ijāmbo ryērékana isâno rirí hagáti y’íbīntu bibiri, icó rigerétswekó hamwé n’íkïndi.
Ak.: Amazi ya teke/ ayateke
Ni ijāmbo ryērékana nyené ibīntu n’îsâno afitániye n’íbīntu vyîwé.
Ak.: Ibitabu vyiwe/ Ivyiwe
Ni ijāmbo ryērékana ukó ibīntu bīngána ríbicīshije ku gitígiri cânké ku guhárūra.
Ak.: Abantu batanu bahashitse/ Batanu bahashitse
Ní ijāmbo ryērékana ikibănza ikīntu giheréreyemwó mu rutŏnde rufatíye ku guhárūra.
Ak.: Umunyeshure wambere azotahira agashimwe./Uwambere azotahira agashimwe.
Ni ijāmbo ryērékana ibīntu ivyó arí vyó, ahó bibarízwa canké ukó bīngána ríbicíshije mu kubáza.
Ak.: Nzana amasahani ayahe? / Nzana ayahe?
Mu rudênde, ni ijāmbo ryerékana ikīntu kitagabánije cânké kirí mu murōngo w’íbïndi; mu bwĭnshi, ni ijāmbo rikorániriza mu mugwi umwé ibīntu rirāngûra.
Ak.: Abantu bose bazohurira I Bururi./ Bose bazohurira I Bururi.
Ni ijāmbo rifatira ibīntu bimwé ukwāvyó ibĭndi ukwāvyó.
Ak. : Abantu bamwe bararira abandi bakaririmba./ Bamwe bararira abandi bakaririmba.

---

## Inyandiko y’Ikirundi: Ibaruwa vs Ubutumwa bugufi
**Date:** October 27, 2016 11:47 am  
**URL:** https://akanyaburunga.wordpress.com/2016/10/27/inyandiko-yikirundi-ibaruwa-vs-ubutumwa-bugufi/

Mu bihe vya none, kwandika amabaruwa biriko biraharurukwa. Ikibanza cavyo kiriko gitwarwa n’ubutumwa bugufi haba kuri ngendanwa canke ku ngurukanabumenyi. N’aho iryo ari iterambere, ntawodeha ko hariho ibitari bike dutakaza kuko tutagikoresha ubwo buryo bwo gutumatumanako na canecane mu nyandiko.
Ishusho: pixabay.com
Aho hambere hahise, ubuhinga bwo gutumatumanako no guhanahana amakuru butaratera imbere, abantu bakoresha amakete ariyo mabaruwa mu kuramutsa abagenzi, incuti canke nyene mu kwitura ibiro bitari bike.
Igihe hakora amabaruwa ntivyari vyoroshe. Ubutumwa bwarateba gushikira uwo bugenewe, canke nyene ntibumushikire canke bugashika bwataye igihe. Abize mu mashure y’uburaro mu bihe biheze, baribuka ko bashobora kurungikirwa ibaruwa rigashika haheze amezi atatu aja ageze gutaha. Atari abayacisha kuri Posita, abandi bayarungikana abantu nabo hari igihe bavyibagira canke bakagira izindi ngorane.
Muri ino minsi, incuti n’abagenzi ntibagikoresha amabaruwa. Aho haziye uduhamagazo na canecane ngendanwa, ubu ukeneye umuntu atamuhamagaye ngo amuvugishe ikibiriraho, amwandikira ubutumwa bugufi. Ubu hoho twateye intambwe nini cane kuko tugeze aho wandikiye umuntu umenya ko ubutumwa bwamushikiriye, yabusomye mbere ariko aranandika ngo agusubize.  Bica vyumvikana ko amabaruwa atakigira ikibanza.
Akamaro k’amabaruwa
N’aho yateba, amabaruwa yarafasha mu gutsimbataza ubuhinga bwo kwandika. Turavye ubu ivyandikwa, biramaramaje kuko urabura ururimi birimwo. Birateye isoni kubona. Nk’akarorero, ejo bundi nabonye umuntu yarungitse ikintu ngo:
“bit,chr!!!j’w’mpvy shan!gragez wisbrko vreuma.bzbz :)”
Mbajije ico bisigura ngo ni:
“Bite Chérie! Jewe wampevye sha. Gerageza wisubireko vraiement. Bisous! Bisous!”
Nk’ivyo aho hambere ntivyabaho. Yaba ari uwo mumenyeranye canke uwo mutamenyeranye, uwo usumba canke uwugusumba, wategerezwa kwandika neza ukurikije amategeko y’inyandiko. Ivyo vyarafasha mu guteza imbere ururimi eka mbere no mugukomeza ubushobozi bwo kwandika abantu.  Ab’ubu ntawokwandika umutwe w’amajambo ngo awumare adakoshoje, yaba umugenzi canke imashini canke Kazinduzi.
Ikindi ciza c’amabaruwa ni uko wumva neza ijwi ry’uwakwandikiye kuko ivyo bandika vyaba vyitondewe kandi birimwo akanovera, inkumbu n’ikiroroge. Uwandika ibaruwa yaragerageza agashiramwo ivyo vyose biri mu mutima w’iwe, kuburyo bishikiriye uwubisoma wamengo niwe bariko barayaga amaso mu yandi. Ubwo buhinga ntibwari busanzwe kandi burakenye cane mu butumwa bugufi twandikiranira mu bihe vya none.
Ukuntu twandika ubutumwa bugufi biratwengeje cane. Turacagagura, tugasimbagurika mbere n’iciyumviro ntitukimare. Eka uravye, wokwibaza ko atankumbu canke igishika biba birimwo. Icibonekeza ni uko ubu abantu umengo baguma hafi na hafi cane ku buryo inkumbu zica zigabanuka.
N’aho atawovuga ngo dusubire kwandika amabaruwa, turakwiye kuja turibukiriza. Duhiriwe duhishije, amabaruwa aracandikwa ahatari hake. N’aho bariko barijukira ubuhinga bushasha, abakorera mu biro bitandukanye baracakoresha ubwo buhinga bw’amabaruwa. Nico gituma dukwiye kwiyibutsa ibice bigize amakete mu kirundi kuko icibonekeza ari uko manshi yandikwa mu gifaransa canke mu congereza. Wipfuza kuraba inyubako y’ikete mu kirundi, fyonda ngaha.

---

## Kumwa ubwanwa iryambere
**Date:** September 5, 2016 2:08 pm  
**URL:** https://akanyaburunga.wordpress.com/2016/09/05/kumwa-ubwanwa-iryambere/

Ubwanwa ni ikimenyetso co gutera intambwe mu buzima bw’umuntu ava mu bwanwa aja mu busore. Iyo umusore ameze ubwanwa, kirazira ko atangura kubumwa adateretse ngo se amurekurire kubumwa iranga umurango izuba ryaka.
Mu buzima bw’abarundi hari ibintu bija biraranga intambwe mu buzima bw’umuntu. Havuye kuvuka, kurongora no kwitaba Imana, hari n’utundi twinshi tuja turaranga urugendo rw’umuntu hano kw’isi. N’ubu abantu basirimutse, hariho abagira amasabukuru y’amavuko, iminsi mikuru umuntu yaronse urupapuro rw’umutsindo, ukubatizwa, n’ibindi vyinshi. Kera naho, abarundi bakiri abarundi, mu migenzo y’abarundi, hariho ibintu vyinshi vyakorwa. Ico twashimye kubayagira uyu munsi rero ni igikorwa co kumwa ubwanwa bwa mbere.
Ubwanwa, iteka n’ijambo
Umuhungu ameze ubwanwa yaranezerwa cane kandi akabona ko ateye intambwe. Kumera ubwanwa vyerekana gukura, waba washikiriye igihe co gusohoka. Ukitwa serugo, umunega canke umucance. Waba ugiye mu gitigiri c’abakuze, mbere waba ugiye mu mugwi w’abatumwajambo. Banakuyeho umwibutsa ngo « ubwanwa butazi kuvuga bwovuzwa ubuhiri »; bisigura ko ubwanwa busanzwe bugaragaza umuntu avuga neza ijambo. N’aho ubwanwa atariryo jambo, umuntu abufise iyo adashoboye kuvuga ijambo aba asuzuguritse.
Ubwanwa ni ikintu cerekana ko umwana yasoretse. Buri mu bigaragaza ko umuntu avuye mu bwana akaja mu busore. Barayamaze bati ahavuye ubwana hasubira ubwanwa. Ni ikimenyetso c’ubugabo. N’aho hariho abantu batamera ubwanwa n’aho baba bageze, kenshi hapfuma haza buke ariko bukamera.
Ntawumwa ubwanwa atateretse
Aho hambere, ntamusore yubahuka ngo amwe ubwanwa atabirekuriwe n’umuvyeyi. Yakuze, yabona ubwanwa bwagwiriye butakiri impembwe, akitora agasaba se amuvyara ati : « mpa uruhusha mwe ubwanwa. » Uwo nawe yaca amutuma kwenga inzoga agatereka bagatumira abantu. Rwaba urubanza nk’izindi senaka agatumira abizigirwa, ababanyi n’abagenzi. Yaraheza akagira umugirwa wo kumumwa ubwanwa bwambere. Kuri uwo munsi nyene yaramuha uruhusha rwo kwama abumwa uko abishatse amajambi akavugwa. Imihezagiro igasekera bamwipfuriza gutera iyindi ntambwe agashinga umuryango. Iyo atagira se yaca abigirirwa na sekuru, se wabo canke uwundi muntu ahumuye mu muryango mu gihe abo bose atawe afise. Ikizira ni uko atawahirahira ngo amwe ubwanwa ubwambere atabumwerewe n’umukurambere.
Insiguro y’uwo mugirwa
Kumwa ubwanwa iryambere ntayindi ntumbero vyari bifise atari ukwereka umusore ko inyundo ikura idasumba iyayujuje. Kumwereka ko abantu baguma bakeneraniye, n’aho akuze ategerezwa kwubaha abamukurira. Abanza gutereka kugire ico kintu gihabwe agaciro kuko iyo ntambwe ari nini cane. Ni naho yahabwa impanuro z’abakuze. Ntikwari ugusesagura, kuko ico gihe baragiha agaciro bidasanzwe.

---

## Twige ikirundi : Indome zivuga
**Date:** July 25, 2016 2:54 pm  
**URL:** https://akanyaburunga.wordpress.com/2016/07/25/twige-ikirundi-indome-zivuga/

Mu kirundi turatandukanya indome zigize imvugo hamwe n’inyandiko. Izo nazo hari indome zivuga n’indome z’indagi. Uno munsi twashimye kubashikiriza urutonde rw’indome zivuga.
Indome zivuga ni zitanu (5):
a: Urudome rwa mbere. Mu kuruvuga turasama, imibangabanga igatandukana cane iminwa nayo igasanzarara tugaca dusohora impwemu.
Uturorero: abana, abatwa, amata
i: uru narwo mu kuruvuga turamina iminwa irora mu misaya imibangabanga yegeranye cane. Urashobora no kuruvuga ufatanije amenyo hanyuma ugasohora impwemu.
Uturorero: igiti, imiti, ipikipiki
u: Uru narwo mu kuruvuga dusongora iminwa imibangabanga yegeranye
Uturorero: umuntu, umupfumu, umutwa
o: uru narwo turuvuga dutandukanijeimibangabanga kandi dusongoye iminwa
Uturorero: umutobo, indobo, inkoko
e: Tuyivuga nka i ariko amenyo y’epfo n’aya ruguru  agatandukana bukebuke.
Uturorero: ikete, imeza,
Umviriza  uko zivurwa ufyonze ngaha hepfo.
Murakoze. Munezerwe no kwiga ururimi rw’ikirundi no kurwigisha.

---

## Twibukanye Inyandiko y’Ikirundi
**Date:** June 21, 2016 11:36 am  
**URL:** https://akanyaburunga.wordpress.com/2016/06/21/twibukanye-inyandiko-yikirundi/

N’ubu ntakuruhuka. Dutegerezwa kugumana akarangamutima k’abarundi vyanka bikunda. Umugambi ukurikiye ; twofata ko ari mushasha, ni ukwibukanya ukuntu ikirundi candikwa. Ubiravye vyibagiwe birenze urugero. Inyandiko nziza isa n’indero nziza. Kandi ururimi rwanditswe ni vyiza kuko ruca rwongereza imyaka yo kubaho.
Ikirundi, co kimwe n’izindi ndimi zose zo kwisi , na canecane izitwa ngo zirakenye zo muri Afirika, kiragoye kwandika. Birababaje kubona umuntu amaramazwa n’uko yanditse nabi ururimi nk’igifaransa canke icongereza (indimi mvamahanga) ariko ikirundi yavykiyemwo acandika nk’ibiyori n’isakamburira : arucagagura, aruhindagura,… Wohweje inyandiko iri mu barutse ubu hoho ni akamaramaza.
Vyoba biva kuki ?
Ikirundi candikwa nabi kuko bene kirundi batacitaho. Izindi ndimi nazo usanga hariho za kazinduzi zija ziratwereka uko tuzandika kandi no mu buhinga bwa none barazikoresha cane. Abarundi bati utotsora imfuku yamizayo akatsi, ibindi bihugu vyovyo vyaratahuye ko batagerezwa kwamizako mu gukundisha, mu guteza imbere mbere no kwihabera ururimi rwabo. Uravye nk’icongereza, usanga hariho uburyo bwinshi kandi bworoheje bwo kuciga bitagoranye.
Ikindi naco, ni uko abahinga bacu , abashakashatsi b’abarundi bashira ubuhinga bwabo mu rurimi rw’abanyamahanga. Ivyo bituma umengo ikirundi si ururimi rw’ubushakashatsi, ubuhinga n’ibindi ikomeye. Umengo ni ururimi rw’ibicuba n’amazina ; kandi rwa kera gusa.
Inguvu rusigaranye
N’aho ari uko ikirundi kirafise inguvu zitari nke. Amayagwa yarwo araryohera ugutwi bigatanga icizere ko azoguma avurwa mu kirundi. Ikindi naco, hari abantu baguma bitanga. Abo ndabita abarundi b’umutima. Baritangira ururimi mu kurukoresha na ntaryo mu vyo bakora. Abo nabo ni abo badahengeshanya kurukoresha mu biyago, mu mvyino, mu ndirimbo, mu bisabisho, eka n’ahandi. Icongeye ko ni uko hari abantu benshi bamaze gutahura canke bagenda baratahura ko ikirundi gikwiye kugarukirwa.
Umugambi uzomara iki ?
Kwibukanya inyandiko y’ikirundi bizofasha cane. Bizotuma tubona uko yamajambo twahora duhindagura uko twishakiye tumenya uko yandikwa. Twizeye kandi ko ruzoca rurushirizaho gukoreshwa. Ico twosaba ni uko abahinga boraba ukuntu ururimi rwohinyanyurwa  rukoroshwa. Harakwiye kandi kujaho umugwi ujejwe kugenzura ikoreshwa ryarwo no kuruha agateka. Ikindi gikenewe cane ni uko zina murundi wese yokwitangira ururimi rwiwe ari narwo rutubikiye vyinshi. Akami k’umurundi kari mu kirundi.
Wipfuza gutanga intererano twandikire kuri akanyaburunga@gmail.com

---

# Catégorie: inkuru-zigezweho

## Kubera iki mu biranga umusi mukuru wa Pasika harimwo amagi asize amabara ?
**Date:** April 20, 2025 9:50 pm  
**URL:** https://akanyaburunga.wordpress.com/2025/04/20/kubera-iki-mu-biranga-umusi-mukuru-wa-pasika-harimwo-amagi-asize-amabara/

Ntibimenyerewe hano iwacu, ariko mu migenzo y’ibindi bihugu na canecane ibigwiriyemwo abakirisu n’abayahudi, umusi wa Pasika uzwi nk’umusi mukuru w’amagi. Kuri uwo musi, abana bahabwa utuganuke tubanezereza tw’ibibumbano bisa n’amagi dusize amarangi atandukanye. Muti ivyo vyoba vyavuye kuki?
“Pessa’h”, ijambo ry’igiheburayo risigura “kujabuka”, ari yo Pasika mu Kirundi, ni umusi mukuru uhimbazwa n’abakirisu hamwe n’abayahudi kw’isi yose. Mu Burundi, uwo musi watanguye guhimbazwa inyuma y’umuzo w’abazungu mu ntango y’ikinjana ca mirongo ibiri.
Ku Bakirisu, ni umusi wo guhimbaza izuka rya Yezu Kristu (canke Yesu Kristo), n’ukwitanga kwiwe ngo akize isi. Naho ku Bayahudi, uwo musi ni akaryo ko guhimbaza ukubohoka kw’Abayahudi bari bafashwe ruja na Farawo muri Egiputa, maze bakajabuka ikiyaga gitukura bagasubira mu gihugu c’isezerano.
Eka n’abapagani bărahimbaza umusi nk’uwo kuva kera cane. Kuri bo, kwari uguhimbaza ihinduka ry’ibihe, bava mu gihe gikanye cane baja mu gishushe. Aho akazuba kaba kagarutse, ibiterwa bigasubira gutotahara. Haba ari mu gihe ciza gishira iremba.
Mu bihugu vyinshi kiretse ivyo muri Afurika, uwo musi bawufata nk’ “umusi mukuru w’amagi”.
Ikimenyetso kidasanzwe…
Kuva kera cane, n’imbere y’uko idini ry’abakirisu rivuka, igi (irigi) ryamye rifatwa nk’ikimenyetso c’ubuzima, c’ukwiyubura, canke c’ubushasha. Mu myaka 5 000 iheze, Abaperesi barahana amagi nk’ikimenyetso c’ubugenzi n’umubano  mwiza. (Aha twokwibukanya ko mu Burundi bahana inka 🤩) Umwanditsi Marie-Christine ANEST COUFFIN avuga ko “ igi (irigi) camye ari ikimenyetso c’itanguriro ry’isi (iremwa ry’isi) haba i Buraya, Amerika, Aziya, eka mbere na Afurika”.
Kuva mu kinjana ca kane gushika mu ca cumi n’indwi, abakirisu bari babujijwe gufungura amagi mu gihe c’ikarema. Kubera ko batashobora kubuza  inkoko guta amagi, baja barayabika kugeza ikarema iheze. Baca batangura kuyafungura ayandi bakayaha abagenzi.
N’inyuma y’aho, kwipfunga gufungura amagi hari ababibandanije. Dushobora kuba tutabishimikako mu Burundi, ariko abandi, nk’abakirisu b’aba “Orthodox”, amagi ni kimwe mu mfungurwa bipfunga mu gihe c’ikarema nk’uko Ayele, umukirisu wo muri Etiyopiya yavyemeje igihe twariko turaganira.
Umwami Louis XIV wewe yatunganije ihiganwa, aho uwa mbere yaba uwamushikaniye irigi risumba ayandi yose mu yatawe mu ndwi ya Pasika mu gihugu cose.
…akaryo ko gukinisha abana
Kuva mu kinjana ca XII, ku ntwaro y’umwami Louis VII, basubirije amagi y’inkoko y’ukuri n’amagi abumvye mu mashokora, mw’isukari, canke mu mushonge (plastique). Ni ho baca batangura gukomeza umugenzo wo gukinisha abana babatuma kurondera amagi umusi wa Pasika. Mu migenzo y’ivyo bihugu, ayo magi bavuga ko aba yazanywe n’inkengeri zigaruka zivuye i Roma iyo ziba zagiye mw’ikarema. Zigarutse rero, zigenda ziraterera amagi mu vyatsi canke mu mfuruka z’inzu abana akaba ari ho bayatora.Mu Budagi, nabo bazanye umugenzo wo gukoresha, na kera cane imbere y’amagi, udukwavu. Uwo mugenzo aho wavuye, ni kubera ko urukwavu rwafatwa nk’ikimenyetso c’ukurondoka. Mu guhimbaza Pasika, n’ubukwavu barabubumba mu mashokora nabwo nyene nk’amagi, bikiyongera ku nkengeri, n’umwagazi w’intama nk’ibimenyetso bijana n’umusi wa Pasika.
Mu Bufaransa, hegereje guhimbaza Pasika, abavyeyi barategura udukino two kurondera amagi. Ivyo babitegura mu bibanza bizwi nk’amaparike, impongore, amashamba cimeza canke mu mihana i wabo. Bafata ayo magi bakayanyegeza bo nyene. Umusi wa Pasika, mu gatondo, bakarungika abana bakaja  kuyarondera, bakabaha n’utubazo bagenda barishura gushika bayatoye.
Mu Burundi, uwo mugenzo ntawuhari. Uretse mu miryango igendera ku migenzo y’i Buraya, Aziya canke Amerika boba bashira imbere amagi, ikimenyetso ca Pasika ku Barundi ni amashusho y’umusaraba, imva ya Yesu/Yesu Kristo irangaye kuko uwahahambwe yazutse. Utuganuke natwo bahana, nk’uko vyamye hambere hose, ikidahara ni urukanywa 🍻

---

## Ikirundi mu basani: ni urundi rurimi !
**Date:** January 25, 2025 6:00 pm  
**URL:** https://akanyaburunga.wordpress.com/2025/01/25/ikirundi-mu-basani-ni-urundi-rurimi/

Umuryango w’akanyaburunga warakoranye ku musi w’Umweru muri Nzero uyu mwaka, uganira ku rurimi abaririmvyi bacu abo twita “abasani” boba baririmbamwo. Ibibazo benshi babaza vyaraturira. Bamwe bakibaza bati: “Ubwo koko boba bazi ikirundi ? Boba bazi imico y’ikirundi ? Birya bintu bavangavanga ukabura ico bashatse kuvuga bavyiyumvira gute? Icababaje abari mu kiyago mbere bakanashamirana kubera ukudahuza, ni amasanamu bamwe babona ko ari meza abandi bakabona ko ateye isoni nk’uko n’amajambo hari ayavugwa bagahungura amatwi. Tubigarukeko.
Ubu ngo ni abaririmvyi bake bagishobora kuririmba igitero canke icitabirizo cose ngo bakimare batavanze indimi, usanga bavangamwo amajambo y’ikirundi n’izindi ndimi. Hari n’aho bashiramwo amajambo ata wuzi neza insiguro. Ibi bigatuma basuka agasovyo mu rurimi rw’ikirundi kuko izo ndirimbo zivuzwa ahantu henshi abana, urwaruka, abakuze bakamenyera ayo majambo, gutyo amajambo meza y’ikirundi akaba ariko atera agenda amazimayongo uko inzaruka zikurikirana.
Umwe mu banditsi yarabajije ati : “Murashima ko ari intambwe ku muziki w’Uburundi koko ? Canke ni ugusubira inyuma ?”
Izo ndirimbo nyene ni zo zivuzwa mu manza z’ubugeni, mu miryango, zica ku nsamirizi zitandukanye n’ikibabaje kurusha ibindi zica no kw’iradiyo nkuru y’igihugu ata camira kandi ishika mu mihingo yose y’isi. Hari n’iziba zarahagaritswe ariko zikabandanya gusamirana ukuri kwamye mbere n’abaziririmvye bakabandanya batumirwa mu biteramo vyo guteramisha abantu nk’uko vyabaye kw’isomero rimwe ryiga ko umwana w’umwanditsi w’Akanyaburunga aho abarezi b’iryo shure batumiye umuririmvyi kuririmbira abana indirimbo zahagaritswe kandi bakabifata nk’ibisanzwe.
N’umubabaro mwinshi ati : “Naribajije ingene ibintu nk’ivyo bikorwa n’abarezi duhemba amahera menshi kugira batwigishirize abana numva nta nsiguro n’imwe ihari. Iciyongeyeko ni uko izo ndirimbo ziteye isoni arizo bavuza mu modoka zitwara abana kw’ishuri buri musi umwana agaca ataha ari zo aririmba aho kwibuka izo bize mw’ishure. Narabishikirije mu nama y’abavyeyi ariko ntaco vyahinduye. Rero aho tuja ni habi kuko ikibâno kiranduye. Abakunda imico n’akaranga  babandanye bakora indirimbo n’imvyino bahiganwe n’abari muri mu rudandazwa rw’umuziki bobo bajejwe kwinjiza amahera batiyumviriye gukingira ururimi n’umuco.”
Uno musi, umwana ava i muhira agenda arumviriza iradiyo ivuza izo ndirimbo, agashika kw’ishure, mu musi mukuru bita “Kermess”, akumva za zindi nyene, yagaruka i muhira akakirwa n’umurera, nawe ari mu myaka ishushe aguma adundika na za ndirimbo nyene ku gaterefone; uwo mwana ntaca akura abona ko ari ibisanzwe cane?
Muri iki kiyago carimwo agahinda kenshi uwundi yibajije ati : “ Ubwo abavyeyi bo barafise uwo muco wo gutandukanya icatsi n’ururo bakamenya ikiri ku rugero rw’umwana? Ko tubona ahubwo aho kwigisha abana ahubwo umenga ni bo basigaye bigishwa n’abana ?”
Turi mugihe aho umuririmvyi asigaye akora kugira amenyekane cane ( mu mvugo yabo agire “hiti”) yicire amahera atiyumviriye ikizokurikira inyuma y’ubutumwa atanze. Benshi muri bo nimba atari bose, ngo babona ko kuguma ku vyacu (imico, ururimi  n’akaranga) atari ‘ubusirimu’ ahubwo ko ari ugusigwa n’amajambere ; ko ugusirimuka nyakwo ari kwigana izo ndimi mva mahanga. Ese iyo baba baziririmba neza zo ntibaze baracangacanga. Basi akaririmba indirimbo yose mu rurimi rumwe  bibuze iryungane ryose akarivuga akarimara mu rurimi rumwe. Benshi uca usanga ari vyo bikundira kandi si mu rwaruka gusa no mu bavyeyi usanga iyo mbuto yaramaze gufata icicaro bakigira bati: ibi ni vyo bigezweho, ngo ikirundi kiragoye, n’ibindi vyitwazo bidafashe, …
Ku bw’umwe mu bari bari aho, aba baririmvyi barakwiye kwikebuka kuko iyihuse ivyara ibihumye kandi ukumenyekana ntibigoye nko kumenyekana neza kandi ukabigumako. Baturinde bimwe ngo “agaciwe karuma”, bareke kugira agakuku kuko kageza habi. Ibi nivyo bikwega akarambaraye mu gukandamiza imico n’imigenzo vyacu mu rwaruka.
Umwanditsi umwe ati : “Iyo ufise ingabire mu kintu usanga ushiramwo akabirya . Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
“Iyo aba iyo ngabire bafise boyikoresheje mu biteza imbere imico, ururimi n’akaranga vyacu wosanga babikoze neza cane n’ururimi rwacu rukifatira abantu kuko ijwi ryabo rishika kure.”
Mu gusozera ikiyago, bamwe bari bafise icizere ko bishobora guhinduka kuko aba bene Burundi barafise ingabire n’ubwenge bwinshi, kukaba nkako hari n’abamaze kubigaragaza mu ndirimbo zabo ziryoshe cane kandi zinovoye. Ariko abandi bo bagize bati : “Birame ntangare!”

---

## Ubwirakabiri : “Ibinyamasyo vyovyo bica bibonerwaho kurondoka”
**Date:** April 8, 2024 11:28 pm  
**URL:** https://akanyaburunga.wordpress.com/2024/04/08/ubwirakabiri-ibinyamasyo-vyovyo-bica-bibonerwaho-kurondoka/

Mu gihe mu bihugu bimwebimwe na canecane Uburundi bumvise ubwirakabiri bagira ubwoba, ibihugu vyinshi vyo mu burengero bw’isi vyo bibifata nk’ikirori, bagasohoka kuraba uko biriko biragenda, bifashishije ya marori yabigenewe. N’ibikoko rero, naho bitazi ubwenge, birakorwako n’ubwirakabiri, kimwe gusa, inyifato bigira ziratandukanye.
Nk’uko ibinyamakuru n’abatohoji batandukanye mu vy’ibikoko n’ibirere babivuga, igihe c’ubwirakabiri, mu bwonko bw’ibikoko haca haba intambara iri hagati y’ubushobozi ndemanwa bwo kumenya ibihe  (horlodge biologique), n’ihinduka ry’ibirere. Ni ho ibikoko bimwebimwe bica binanirwa gutahura iryo hinduka, maze bikagaragaza inyifato itamenyerewe.
Nk’uko vyandikwa n’ikinyamakuru cnews, uburorero ni bwinshi. Nk’uko vyagaragaye igihe haba ubwirakabiri mu 2017, inyifato z’ibikoko ziba zitangaje cane.Imisumbaremba ica yaduka ikiruka mw’ishamba, isake zigatangura kubika, inyoni zigahundagara zigaheba kuguruka, ubuhungarema bukiruka bugira ni mw’ijoro, ibitangurirwa bigasambura inzu zavyo, … ibinyamasyo vyovyo bica bibonerwaho bikaba birarondoka. Naho ata na hamwe babivuga, umuntu yokwibaza nimba vyoba bihuye n’uko kuri uyu wa 8 Ndamukiza 2023, ingo zigera ku 300 zashinzwe muri urya mwanya w’ubwirakabiri mu gisagara ca Russellville, Reta ya Arkansasi muri Reta Zunze Ubumwe za Amerika.
Ivyo bikumvikana cane kuko iryo hinduka ry’ikirere bukwi na bukwi ntirishoka ritahurwa n’ibikoko, maze bigatangura gukora ivyo vyahora bikora mw’ijoro.Ivyo kenshi bishika ku bikoko biba ku musozi kuko ibitungano vyovyo biba vyarahinduye uko umubiri wavyo utahura ivy’ibirere.
Ubwirakabiri nk’ubu buriko buraba bitegekanijwe ko buzosubira mu 2033, bwaheruka mu 2017, kandi umwijima wabwo wamaze umwanya munini (iminota 4 n’amasegonda 28) ugereranije n’uwo wamaze mu 2017 ( iminota 2). Mwomenya ko kuva mu mwaka w’2000 imbere y’ivuka rya Yezu Kirisu kugeza mu mwaka w’3000, ubwirakabiri buzomara umwanya muremure buzomara iminota 7 n’amasegonda 29, bukazoba ku wa 16 Mukakaro 2 186. Ubumaze kumara umwanya munini kugeza uno musi bwari ubwabaye ku wa 22 Mukakaro mu 2009, bwamaze iminota 6 n’amasegonda 39.
Aho hambere mu Burundi…
Mu migenzo y’ikirundi, ubwirakabiri bufatwa nk’agasema. Ubwashitse ku ngoma ya Mwezi Gisabo, Bijoga Bikata mu mbibe, bufatwa nk’imburi y’amakuba igihugu cigeze kugira, amahano ingoma y’uwo mwami yari ashaje cane yagize. Bivugwa ko imbere y’uko haza ikiza c’inzige zatemye zitongora imirima, canke uruzuba rwabaye ku ngoma ya Mwezi, hose hatanguye ubwirakabiri nk’uko abakurambere bagiye baravyigana babishingira intahe.
Baravuga ko no mu nyuma, mu magume Uburundi bwagiye buracamwo, haja harabanza kuza ubwirakabiri nk’imburi.Mwomenya ko Abarundi b’aho hambere bobo kubera batari bwubure ubuhinga bwo gukora amarori yagenewe kuraba ubwirakabiri, bari batoye ubuhinga bwo kuburabira mu mazi. Mu gutera ubwoba abantu nabo kugira ntibaburabe, bavuga ko uwaburaba canke ubwirakabiri bukamusanga hanze, yaca acika inkende, canke yari umuhungu agaca acika umukobwa, canke yari umukobwa agacika umuhungu. Benshi babwiketse baca biruka kwinyegeza.  Mu kubimenyesha, bavuza ingoma bahererekanya kugeza igihugu cose cinyegeje.

---

## Masabarakiza, Imana ikwakire mu bwami bwayo!
**Date:** June 15, 2018 11:22 pm  
**URL:** https://akanyaburunga.wordpress.com/2018/06/15/masabarakiza-imana-ikwakire-mu-bwami-bwayo/

Kuri uyu wa 11 ruheshi 2018, Uburundi bwarabuze umushingantahe w’ijunja n’ijambo. Umukozi wa kaminuza nderabigisha Masabarakiza Emile.  Uwo yari umunyakaranga adasanzwe yateje imbere akaranga k’Uburundi, yama ateramisha abantu mu manza zitandukanye z’igihugu canke z’ilmiryango. Uburundi bwarabuze.
Ishusho: Facebook
Ijwi ryawe twakuze turyumva kw’iradiyo nkuru y’igihugu cacu. Ijwi rirongorotse riryoheye ugutwi, akenshi ryama riherekeza amakuru iyo bugorovye. Uruvyino rwawe rutanguye kuvuga, ababanyi hamwe n’abagenzi bararyoherwa cane. Rwapfa gutangura, bose bakegereza iradiyo n’akamwemwe kenshi. Abatagira insamirizi baraja no kuyisembera bumvise utanguye guhibongoza na kagahogo kawe. Bukeye ku mitumba, wumva abato n’abakuru baziherera inyuma bazisubiramwo.
Numvise ijwi gusa, nibwira ko uwo muntu ategerezwa kuba ari uwahezagiwe, ameze neza… Sinihenda kuko mu nyuma naramenye ko mu buzima bwawe wari umuntu ashwashwanutse, umugwaneza, akunda ikiyago, akunda guteramisha abandi na ntaryo. Waryosha ikiyago. Ni naco gituma bakugomwe ukaguma ukaja uraryosha ibirori vyinshi vyaba mu gihugu. Numvise ko washengeye numvise umubabaro mwinshi, numva Uburundi buhekutse. Burabuze imboneza mu karanga.
Wari akarorero keza
Sinovuga ngo niwe wantumye nitaho ivy’akaranga. Sinzi iyo nabikuye. Bishobora kuba biva kuri Siokuru yavuga amazina y’ubuhizi n’ubu nkivuga canke ahandi; ariko mu vyantumye ndakabandanya, imvyino zawe zirimwo. Akanovera kazo katumye numva uburyohe bw’agahogo k’abarundi. Urukundo rw’akaranga natanguye kurugaragaza mu 2006 ndi mu mashure yisumbuye. Aho ngiriye muri kaminuza, naciye ninjira mu mugwi ndangakaranga, aho hose imvyino tuguma tuzikoresha. Nta nkeka ko wari akarorero keza.
Ni umubabaro kuri jewe kuri jewe kuko ntashoboye kukubona ukiri muzima. Nari naripfuje kenshi kukubona nkakwibariza utubazo twinshi nari mfise ku bujanye n’akaranga k’Uburundi. Ko ariko vyari vyanditswe ntakundi vyari kugenda. Ariko ntaco nzoja ndumviriza Muteteri, n’izindi mvyino udusigiye.
Turahomvye cane kubona Tube turarinjora (2008) Vol 1 kidakurikiwe n’ibindi bitabu vyinshi. KO wari waradukunze ukabona koko ko “ugutwenga bizana umunezero, umunezero ugatyorora umutima, umutima mwiza ukorosha ubuzima” ukaduha igitabu co gutwenza, ntitwari kukurambana. Birababaje kandi  kubona ugiye utarabona ishirwa mu ngiro ry’ingingo iha agateka abakora ibikorwa mva bwenge ngo ugire ico usaruye ku mpetso waduhetsemwo nawe.
Ugiye twari tukigukeneye ariko ntakundi. Ese umunezero wamye wipfuriza abarundi wokwama uranga abasigaye. Ukurinjora wagumye usasagaza kukama kuranga abarundi twese. Genda uruhuke neza !

---

# Catégorie: kahise

## Kubera iki mu biranga umusi mukuru wa Pasika harimwo amagi asize amabara ?
**Date:** April 20, 2025 9:50 pm  
**URL:** https://akanyaburunga.wordpress.com/2025/04/20/kubera-iki-mu-biranga-umusi-mukuru-wa-pasika-harimwo-amagi-asize-amabara/

Ntibimenyerewe hano iwacu, ariko mu migenzo y’ibindi bihugu na canecane ibigwiriyemwo abakirisu n’abayahudi, umusi wa Pasika uzwi nk’umusi mukuru w’amagi. Kuri uwo musi, abana bahabwa utuganuke tubanezereza tw’ibibumbano bisa n’amagi dusize amarangi atandukanye. Muti ivyo vyoba vyavuye kuki?
“Pessa’h”, ijambo ry’igiheburayo risigura “kujabuka”, ari yo Pasika mu Kirundi, ni umusi mukuru uhimbazwa n’abakirisu hamwe n’abayahudi kw’isi yose. Mu Burundi, uwo musi watanguye guhimbazwa inyuma y’umuzo w’abazungu mu ntango y’ikinjana ca mirongo ibiri.
Ku Bakirisu, ni umusi wo guhimbaza izuka rya Yezu Kristu (canke Yesu Kristo), n’ukwitanga kwiwe ngo akize isi. Naho ku Bayahudi, uwo musi ni akaryo ko guhimbaza ukubohoka kw’Abayahudi bari bafashwe ruja na Farawo muri Egiputa, maze bakajabuka ikiyaga gitukura bagasubira mu gihugu c’isezerano.
Eka n’abapagani bărahimbaza umusi nk’uwo kuva kera cane. Kuri bo, kwari uguhimbaza ihinduka ry’ibihe, bava mu gihe gikanye cane baja mu gishushe. Aho akazuba kaba kagarutse, ibiterwa bigasubira gutotahara. Haba ari mu gihe ciza gishira iremba.
Mu bihugu vyinshi kiretse ivyo muri Afurika, uwo musi bawufata nk’ “umusi mukuru w’amagi”.
Ikimenyetso kidasanzwe…
Kuva kera cane, n’imbere y’uko idini ry’abakirisu rivuka, igi (irigi) ryamye rifatwa nk’ikimenyetso c’ubuzima, c’ukwiyubura, canke c’ubushasha. Mu myaka 5 000 iheze, Abaperesi barahana amagi nk’ikimenyetso c’ubugenzi n’umubano  mwiza. (Aha twokwibukanya ko mu Burundi bahana inka 🤩) Umwanditsi Marie-Christine ANEST COUFFIN avuga ko “ igi (irigi) camye ari ikimenyetso c’itanguriro ry’isi (iremwa ry’isi) haba i Buraya, Amerika, Aziya, eka mbere na Afurika”.
Kuva mu kinjana ca kane gushika mu ca cumi n’indwi, abakirisu bari babujijwe gufungura amagi mu gihe c’ikarema. Kubera ko batashobora kubuza  inkoko guta amagi, baja barayabika kugeza ikarema iheze. Baca batangura kuyafungura ayandi bakayaha abagenzi.
N’inyuma y’aho, kwipfunga gufungura amagi hari ababibandanije. Dushobora kuba tutabishimikako mu Burundi, ariko abandi, nk’abakirisu b’aba “Orthodox”, amagi ni kimwe mu mfungurwa bipfunga mu gihe c’ikarema nk’uko Ayele, umukirisu wo muri Etiyopiya yavyemeje igihe twariko turaganira.
Umwami Louis XIV wewe yatunganije ihiganwa, aho uwa mbere yaba uwamushikaniye irigi risumba ayandi yose mu yatawe mu ndwi ya Pasika mu gihugu cose.
…akaryo ko gukinisha abana
Kuva mu kinjana ca XII, ku ntwaro y’umwami Louis VII, basubirije amagi y’inkoko y’ukuri n’amagi abumvye mu mashokora, mw’isukari, canke mu mushonge (plastique). Ni ho baca batangura gukomeza umugenzo wo gukinisha abana babatuma kurondera amagi umusi wa Pasika. Mu migenzo y’ivyo bihugu, ayo magi bavuga ko aba yazanywe n’inkengeri zigaruka zivuye i Roma iyo ziba zagiye mw’ikarema. Zigarutse rero, zigenda ziraterera amagi mu vyatsi canke mu mfuruka z’inzu abana akaba ari ho bayatora.Mu Budagi, nabo bazanye umugenzo wo gukoresha, na kera cane imbere y’amagi, udukwavu. Uwo mugenzo aho wavuye, ni kubera ko urukwavu rwafatwa nk’ikimenyetso c’ukurondoka. Mu guhimbaza Pasika, n’ubukwavu barabubumba mu mashokora nabwo nyene nk’amagi, bikiyongera ku nkengeri, n’umwagazi w’intama nk’ibimenyetso bijana n’umusi wa Pasika.
Mu Bufaransa, hegereje guhimbaza Pasika, abavyeyi barategura udukino two kurondera amagi. Ivyo babitegura mu bibanza bizwi nk’amaparike, impongore, amashamba cimeza canke mu mihana i wabo. Bafata ayo magi bakayanyegeza bo nyene. Umusi wa Pasika, mu gatondo, bakarungika abana bakaja  kuyarondera, bakabaha n’utubazo bagenda barishura gushika bayatoye.
Mu Burundi, uwo mugenzo ntawuhari. Uretse mu miryango igendera ku migenzo y’i Buraya, Aziya canke Amerika boba bashira imbere amagi, ikimenyetso ca Pasika ku Barundi ni amashusho y’umusaraba, imva ya Yesu/Yesu Kristo irangaye kuko uwahahambwe yazutse. Utuganuke natwo bahana, nk’uko vyamye hambere hose, ikidahara ni urukanywa 🍻

---

## Iyo aba amatazirano dufise twayitwa mu Kirundi tuba twitwa gute ? (1)
**Date:** December 28, 2024 10:26 pm  
**URL:** https://akanyaburunga.wordpress.com/2024/12/28/iyo-aba-amatazirano-dufise-twayitwa-mu-kirundi-tuba-twitwa-gute-1/

Kuva abapadiri bera baje mu Burundi, ababatizwa bagatangura kubatizwa, nta muntu n’umwe abatijwe yari yemerewe kugumya izina rimwe. Yategerewa gutazirwa irindi kandi na canecane ugasanga ategerezwa gutora “iry’umweranda” avugwa mu bitabu vyeranda. Rimwe na rimwe, hari igihe bataba banazi insiguro y’iryo zina bahawe. Tugiye kuja turabashikiriza insiguro n’inkomoko vy’amwe mu matazirano mwitwa. Tuzoja turabaha makemake. Ukabona iryawe ritashikiriwe, rizoba rizoshikirwa ubutaha. Ariko ntutinye kuritubaza kugira ritohozwe mu maguru masha. Sangwa ikaze.
Mwihweje, mubona akanovera ari neza ari mu Kirundi canke agumye mu Gifaransa? Ayandi tuzoyabashikirza ubutaha. Roranirwe!

---

## Amazina amwe amwe y’ibiterwa mu Burundi
**Date:** February 24, 2024 6:36 pm  
**URL:** https://akanyaburunga.wordpress.com/2024/02/24/amazina-amwe-amwe-yibiterwa-mu-burundi/

Mu Burundi, ibiti vyose biba bifise akamaro. Bishobora kuba ibiterwa birimwa maze bikera bakimbura bagafungura. Bishobora kandi kuba ibiti vyifashishwa mu bindi bikorwa nko kwubaka, gucana, n’ibindi. Ntitwokwibagira ko hari n’ibindi biti bivamwo imiti ivura indwara izi canke ziriya, aho hambere hahise vyari bikomeye cane. Ikibabaje, ivyo biterwa bigenda bizimangana cane, ku buryo bimwe bisigaye ku mazina gusa. Urutonde rukurikira ni urw’ibiterwa bitandukanye kama vyari mu Burundi aho hambere hahise.
Isoko yavuyemwo aya mazina: lavierebelle.org

---

## Inanga ya Maconco: amajambo agize urwo ruririmbo
**Date:** August 27, 2023 4:45 pm  
**URL:** https://akanyaburunga.wordpress.com/2023/08/27/inanga-ya-maconco-amajambo-agize-urwo-ruririmbo/

Inanga “Urupfu rwa Maconco” ni inanga iryoshe cane yavugijwe n’umucuraranzi tugitohozako tutaramenya, igaruka kuri Maconco azwi muri kahise k’igihugu cacu. Uwo Maconco yabaye umukwe w’umwami Mwezi Gisabo, yongera mbere acudika n’abadagi ku muzo wabo, aragerageza no gutwara igihugu, naho atorohewe. Iyi nanga rero iragaruka ku rupfu rwiwe, rwaje rukurikira ukuntu yagerageje kwigarurira imbwa umwami Mwezi Gisabo yakunda cane: Rurebeya canke Mushuzo. Dushimye kubasangiza amajambo agize urwo ruririmbo rw’akanovera kadasanzwe.
Kugira usome, banza ufyonde aha wumvirize ukurikira amajambo.
Amajambo agize iyo nanga:
(Aturitsa umurya)Ukubabara kurababaza ye nyabunaUgutonekara kutarazaUwo rero muramwumvaYari nyina ngo oya wiwe(Aturitsa umurya)Ati mbega mwananje mwananje weAti nyamara mwananjeNumbarire ikikubabaje[Ko] wama wicurikira
Ati ukurya ntikubuza ukuganya ge mawe weImbiribiri ntibuza intimbaNta wuhora aho yabaye
Nyina wiwe akamubarira mwananje weAti sigaho mwananjeTega amatwi ndakubarireY’uba wigira igifyineAti so wawe mu guhwera mwananje weYaravyutse mu gitondoGutabara ngo urugambaUrugamba rwatewe
Arajabuka ca cuzi mwananje weArakubita ngo aratembaAca aratemba nk’amaziAti none mwananjeTega amtwi ndakubarireNkubarire abamenjeAti nkubarire abamenje mwananje weNdakubarire abamenje
Ati Maconco mu kumenja mwananjeYari umukwe ngo w’umwamiYaravutse ari umwanaAragenda ku kirimbaOya umwami amubonyeAramugomwa aramugabiraAmuha umugeni wiwe aramutwara mwananje weAmuha n’inka aratwaraAti mbega MaconcoAmuha ngo n’ikirimbaN’intara yatwaraHamwe Maconco yatunze mwa bantu mweMutege amatwi ngo muvyumve
Hamwe Maconco yatunze mwa bantu weAragenda kwa sebukweAravyuka mu gitondoUmugore atamubarireAratura ku kirimbaKwa sebukwe wiwe
Sebukwe ngo akimubonye mwa bantu mwe[A]tangura ngo kumuranutsaOya kandi arapfukamaMwananje MaconcoJe ndagize ngo bwakeye
Ngo Maconco aramusubiza mwa bantu mweBwakeye databukweAti nyamara databukwe databukwe weJe naraye ngo ntaryamyeOya intezi zanteye
Raba ngo ufise imbwa zibiri databukwe weOya Mucebo na RurebeyaJewe ndayikuzamvyeNgusavye iyo mbwa yaweIyo mbwa nkuru ya zosiOya uyimpe ndayitware
Sebukwe ngo avyumvise mwa bantu mweAraheza ngo agira ubwobaAti mbega MaconcoNarakugabiye mwananje ga Maconco weAti ehe raba MaconcoNaguhaye umugeni wanje ga MaconcoNdaguha intara uratwaraAti n’ubu mwananje ndakugabiraNgo ntugenda ntakugabiyeNdaguhaye zirya zonsaIzo nyene ndaziguhayeNdaguhaye n’igihugu natwara cosiIco cosi kibe rwaweAriko singuha rurebeya mwananje we
Ngo Maconco aca ararahiraAti databukwe ndakubariye je MaconcoUkabona utayimpayeJewe ndagiye ngo iwanjeKandi nshika niyahuraNgo Maconco aragenda[A]fata akayira aragendaAshika i muhira iwiweUmugore akimubonye[A]tangura kumuramutsaArapfukama aramuramutsaAti nagize bwakeyeNgo Maconco arihoreraUmugore arashishikaraAti ndagize bwakeyeNgo Maconco arihorera
Aragenda ku kirambi mwa bantu mweArasasa ngo aryamaUmugore bitavuganyeIkiyago bitayazeHawe igicugu caciye mwa bantu mweIgicugu ngo kiraciyeUmugore riramunigaAbaza umugabo wiweAti mbega MaconcoAti mama w’umukondoNumbarire ikigushavujeNumbarire ikigushavuje
Ati sigaho mugoranje mugoranje weJewe ubona aha natumvyeAho nava ngo kwa so waweKandi ari we databukweAho nava kwa nyoko waweKandi ari we ngo mabukweNabasavye irya mbwa yaboIrya mbwa nkuru ya zosiNone barayinyimyeNone ngira niyahure
Umugore ngo aryumvise mwa bantu mweAti sigaho ga MaconcoSigaho ntiwiyahureJe ndagiye sindayisiga
Amena igicugu aragenda mwa bantu mweAratura ku kirimbaKwa sebukwe wiwe*Ari we se wa Maconco*Asanga nyina wiwe yicaye kw’irembo mwa bantu mweNgo se wiwe ntari muhiraNyina wiwe agira ubwobaAti mbega mwananjeAti mbega uzenywe n’ikiNumbarire ngo ikikuzanye
Ati sigaho ge mawe ge maweAyo mwakoze ntarindwaAho Maconco yava ng’aha ge maweNgo n’ukurya ntiyariyeN’ukuvuga tutavuganyeN’ikiyago ntituyage
Ati mbega mwananjeNone tubigire nteAti ehe raba mwananje mwananje weNgo Maconco ndakubarireTwamuhaye umugeni wacu mwananje weTumuha intara aratwaraShime ivyo twabahaye
Umukobwa avyumviseAti mbega ge maweAti umukwe wanyuMuramuhevye yiyahureNgo Maconco ukabona ngo ariyahuyeNgo na jewe ngo sinsigara
Nyina wiwe avyumviseAti sigaho mwananjeSigaho ngo ntiwiyahureGenda uziture uyitware mwananje weUyitware mu kirimbaNgo so wawe agatahaNa we nyene ngo ariyahura
Wa mukobwa aragendaArayizitura mu kirimbaArayifata arayitwaraYarateye mu gahinga mwa bantu mweAkamwemwe karamwicaApfukura arabaAti Rurebeya ndagutwaye
Yarashitse i muhira iwiweAshitse ngo i muhira iwiweAmusanga araryamyeNtarava ku kirambiAti Maconco ni uvyuke mugabo wanje weIco waririye ndakironseNgo Maconco abibonyeAva hasi aramuramutsa[Imbwa] ayishira ku kirimbaAkubitira umuryango
(Aturitsa umurya)
Naho umwami ngo aratahaMwa bantu ngo muvyumvyeIngene kandi uko vyagenzeNayo umwami aratahaArashika kw’iremboAhamagara imbwa yiweKandi ize imusanganire
Agahamagara ngo avuga atiNgw’ino RurebeyaAha ino RurebeyaNte RurebeyaNte RurebeyaNte RurebeyaNte RurebeyaAragira ngo ntiyumviseAkomeza yegerezaNgize nte RurebeyaNte RurebeyaNte RurebeyaNt’aha ino Rurebeya weNt’aha ino Rurebeya naweNte RurebeyaArabura iyo yagiyeYegereza mu kirimbaAho Rurebeya yaryama
Ngize nte RurebeyaNte RurebeyaNte RurebeyaNte RurebeyaArabura iyo yagiyeAca arabaza umwamikaziMwamikazi we Rurebeya ngo iri heheArasimbira mu muryango umwamikaziArarahira umusi mubiNgo ko atazi iyo yagiye[A]barira umupitsi wiweShira indava aho mu rugoOya usase ng’uyo aryameNgo n’ugupfa napfuyeRurebeya yagiyeArasasa ngo araryama mwa bantu mweNgo n’ukurya ngo ntiyariye
(Aturitsa umurya)
Yamara umwana wa MaconcoHaciye imisi ibiriArabarira ngo MaconcoAti Maconco dawe wanjeAti Maconco dawe wanjeUrabona imisi ni myinshiNtagenda kwa sogokuru wanjeNtagenda ngo kumuramutsaNgo se wiwe aramubarira mwananje weUko ugenda ndakubarireNtuvuge ko Maconco*Oya kandi ko iri inoNtuvuge Rurebeya ga mwananjeUkarimena ngo rirakumenaWa mwana ararahiraAti ekaye dawe ntayomvugaNyina wiwe aramubariraMwananje uko ugiyeUhirarahire ngo urimene mwananjeUkavuga ko RurebeyaNzoshika ngo nce ndakunigaAti ekaye mawe
Wa mwana afata akayiraAragenda mwa bantu mweAratura ku kirimbaKwa sekuru wiweAmusanga araryamyeNgo yaryamye ngo mu rugo
Wa mwana aramuramutsaAramutsa sekuruAti sogokuru w’iwanjeJe ndagize ngo bwakeyeSekuru arihoreraAti ndagize bwakeyeSekuru arihoreraAti ndagize bwakeyeBwakeye sogokuru wanjeSekuru arihoreraWa mwana ishavu riramwica mwa bantu mweAti ibi bintu sindabiziAsubiza inyuma ngo arataha i muhira iwaboWa mwana sekuru ngo bitavuganye
Ashitse mw’iremboWa mwana arakebukaArabarira sekuruAti uranciye mu bibondo vyaweNdagiye ga sogokuruJe ndagiye sinkigarukaSinkigaruka ng’aho iwawe
Sekuru agira akagongweAti sigaho mwananjeNugaruke ndakubarireAti ukubabara nababaye mwananje weAha ubona nasavyeRurebeya yaragiyeSindabizi iyo yagiye(Aturitsa umurya)Wa mwana aca ararimena mwa bantu mweAti sigaho ga sogokuru weAti aho mawe yava ng’aha ga sogokuruYayitwaye ngo mu gikwembeAyishira ngo daweAca ava hasi aramuterura mwa bantu mweAti uragakura mwananjeUrakarererwa i Burundi
Aca ahamagara ingabo ziwe mwa bantu mweUrya mwana mumugabireMuce mugenda kw’irembo kwa MaconcoNgo mukore ngo ico mushakaN’ukumenja yamenje
Za ngabo ziragendaZiratura kw’iremboKw’irembo kwa MaconcoUmugore wiwe abibonye mwa bantu mweYiruka i muhira iwiweAti ngaho MaconcoNgaho ngo turateweSobukwe araguteyeOya genda utabazeUtabaze ugutwara
Amena ikirimba aragenda mwa bantu mweAragenda kwa DigidigiAti nyamara ga DigidigiDatabukwe aranteye[A]ranteye n’ingabo ziweOya ngwino ngo untabareDigidigi ngo agira ubwobaAti genda ubarire KanugunuW’i Busumbura ga MaconcoAzoze agutabare
Afata ibarabara ry’Abadagi mwa bantu mweAratura ngo i BusumburaNyabuna ga KanugunuDatabukwe aranteyeHamwe n’ingabo ziweOya ngwino untabare
Kanugunu agira ubwoba mwa bantu mweAriko aremera aragendaAti yamara ga MaconcoOya hogi iyo tugendeYakira ibikoti ngo afise mwa bantu mweAbishira ngo mu kwahaAhashira ibasitoriAyitwara mu kwahwa
Bafata inzira baraduga mwa bantu mweBaratura mu MaramvyaKanugunu agira ubwobaAti sigaho ga Digidigi*Ni wumve nguhanureGenda wubahe sobukweAkugabe akuganze ga Maconco weYaguhaye intara uratwara ga Maconco weAguha n’umugeni wiwe
Ngo Maconco avyumviseAti je ari ugupfa napfuyeAhita icumu yari afise ngo ry’ingobe ngo mwa bantu mweAritera ngo KanugunuRica mu kwaha riramuhushaKanugunu yakira ibasitori ngo mu kwaha mwa bantu mweAyikubita mu gahangaMu gahanga kwa MaconcoAti umumenja turamwishe(Aturitsa umurya)

---

## Ukuresha kw’aho hambere: akamaro k’akabuye…
**Date:** February 13, 2019 12:25 pm  
**URL:** https://akanyaburunga.wordpress.com/2019/02/13/ukuresha-kwaho-hambere-akamaro-kakabuye/

Ubuhinga bwa none bwaroroheje ibintu vyinshi. No kuresha birimwo. Mwari muzi ukuntu aho hambere vyari bigoye? N’igihe ibintu vyo kuzanira abageni abahungu biviriyeho, kuresha vyagumye bigoye; ari agahambaye. Umviriza amakuba bacamwo kugira batebe bashike aho barushinga.
Pic.: akanyaburunga
“Slt! Aka kanimero  sinzi uwakampaye, nashaka kubamenya….”; “Mbega burya ndakuzi hehe sista? C’est pas la première fois ndakubona”; “ Par hazard urazi ko nkeneye rendez-vous yawe?…. »,  n’ibindi n’ibindi. Ayo niyo majambo akunze gukoreshwa n’imisore myinshi mu gutangura kuganira n’abakobwa wanashaka bahuye iryambere.  Aratora inomero y’umukobwa hanyuma akamusomborotsa gushika bahanye isango bagahura iryambere bagasubira irya kabiri gurtyo gurtyo bagahereza gukundana.
Aho hambere ho ntivyari uko. Umukobwa kugira utebe ubone uramushikiriye muganire waba wagiye gutega ku nzira ija kuvima  imyaka n’iyindi; waranditse amakete amwe ashika ayandi adashika ( aho hari ku bize) canke mbere warakeje inkere nk’uko benshi babivuga.
Akamaro k’ibibanza bimwe bimwe…
Abantu benshi bakundana mu bihe biheze baba bahuriye kw’ishure. Ngo baba biga hamwe bagataha bajana inzira imwe, umuhungu akihweza umukobwa yamugomwa agaca yitora umusi umwe akamwandikira agakete akakarungikana mugenziwe canke akakamwihera we nyene mu ntoke ariko atamuravye mu maso. Ngo amwishuye, vyaca bibandanya uko urukundo rukarama.
Abatize nabo benshi ngo bahurira kw’isengero canke kw’isoko. Ngo baba bafise ico bashora canke batagifise, abasore (eka mbere n’inkumi) baragenda mu kaguriro bahuye n’uwo biyumvamwo bagafatana uko ibisigaye bikagirwa n’amasango baja barahana. Ngo no ku masengero kwari uko nyene. Barasenga imisa y’abiyoga (imisa ya kabiri) hanyuma bagaca bahura isohotse ikiyago kikaba umunoni ingo zigashingwa zikaguma.
Uri umunyabwoba naho….
Uri umunyabwoba vyaba biguhanze. Umugabo Adelino twayaze yambwiye ko yari afise ubwoba bakimurangira uwo aja kuresha.  Yampaye inkuru y’uko vyamuhanze: “Naragiye ndatetemera, ndabura ico ndamubwira. Ntakubesha, niwe yanyibwiriye n’urupfasoni rwinshi ati ndabona ushaka kundesha. Aho urwuya rwaca irya n’ino. Igitima ari gigi. Abivuze nca ndamwankira kuko natinya ko yoca anyankira nkamaramara. Ahubwo nca ndiruka ndamusiga mu mucamo nari aho twari duhuriye. Mu nyuma niho nasubiyeyo ndarya umutima amenyo ndamubwira nyakuntunga aca aremera.” Si Adelino gusa benshi vyama vyagenze uko. Akagenda akagaruka atavuze icamujanye.
Igikorwa c’Umuranzi
Co kimwe no mu myaka ya kera, n’imbere y’umuzo w’uduhamagazo ngendanwa umuranzi yari afise ikibanza kidasanzwe mu guhuza imiryango. Kera yategerezwa kuba yaragenzuye neza iyo miryango ibiri akaba azi ko iri bwereranire. N’inyuma yaho vyagumye uko nyene. Iyo hajemwo umuranzi vyaba vyoroshe kandi vyisoneye. Yari umuhuza wa bose. Niwe yanatunganya n’aho bahurira kugira bagire umugirwa wo kurabana.
Matiyasi avuga ko umusi wa mbere abona umugeni bamurangiye hari kw’ikutaniro (mu mahwane y’ibarabara). Aho umuranzi yari yabateguriye. Ngo ntibayaze na gatoya mugabo ko  umuranzi yaba yabahuje umwe wese akaba azi icamuzanye ngo bagiye bahejeje bahana isango ryo kuja kwifotoza. N’uw’ubwoba nta ngorane yagira iyo yaciye ku muranzi.
Akamararungu (copinage) ko kagenda gute?
Ibi vyagirwa n’abageze mu myaka y’ubuyabaga. Aha ab’ubu bacaniriwe cane baca bafata agahamagazo bakandika canke bagahamagara abo baba baramarana irungu, abandi bobo ntiboroherwa.  Baca bagenda ahantu bazi bahora bahurira n’abakobwa nko ku nzira iva kw’isoko kuvoma, kw’ishure canke kw’isengero; bakaraba ko hari uwo bobona baba baramenesha ibintu yikoreye canke bakaba barasororera ijisho nk’uko umutama umwe yabimbwiye.
Mu gisagara, abo twayaze bambwiye ko bitari vyoroshe. Naho kubera inzira zaba zuzuye abahita benshi, kandi hari uruja n’uruza rwinshi, ngo baja ku rupangu bazi ko hari umukobwa. Bagakora ibishoboka vyose bakamutora atawo mu rupangu wundi abiciye n’ikanda. N’iyo umukobwa mwamenyanye ntivyoroha ko muhana isango.
None babikora bate?
Adolf, ni umugabo w’imyaka 35 yavukiye kandi akurira mu gisagara ca Bujumbura. Ku vyerekeye ugukundana kwiwe ( copinage) biratwengeje cane nk’uko avyivugira.  “ Natanguye kuresha mfise imyaka mike cane. Nari aga smart boy.  Umukobwa twavugana rimwe nagenda yanyemeye. Yari fye!. Mugabo ingorane nagize kwari ukuntu dufata isango n’aho duhurira. D’abord, wategerezwa kubikora kwa jeu nyene kugira abavyeyi ntibabimenye. Aho ikintu camfashije natunzwe n’agahwa n’akabuye.”
Ivyo vyabaye imbere gatoya y’uko uduhamagazo ngendanwa tuza. Ngo kenshi babikora bamaze kuvugana n’umukobwa. Nk’iyo bigana canke basenga hamwe.  Barumvikana n’umukobwa bakundana ati isaha iyi ndaja kuza, ndatera akabuye kw’ibati iwanyu hanyuma uce usohoka. N’agahwa nako kwari uko nyene. Yahenga isaha bavuganye igeze agaca aza hafi y’iwabo agakobereza.  “Nagira amakuba iyo tutavuganye. Ariko naho hari aho nagira amahirwe ngatera nkaja mbona arasohotse kuko yari yamaze kumenya akajede. Iyo atahari naho …” ( agatwengo). Adolf arangiza avuga ko avyibutse atwenga cane.

---

## #Menya akahise kawe: Ururirimbo rwa kera kurusha izindi kw’isi
**Date:** June 22, 2018 11:07 pm  
**URL:** https://akanyaburunga.wordpress.com/2018/06/22/menya-akahise-kawe-ururirimbo-rwa-kera-kurusha-izindi-kwisi/

Muri kino gihe hariko harahimbazwa umunsi wahariwe umuziki kw’isi yose, twashimye kubashikiriza ururirimbo rwa kera gusumba izindi zose. Nivyo ko hari n’izindi zavugijwe imbere yaho mu mihingo itandukanye kw’isi zikaba zitoroshe gutora, ariko twashimye kubashikiriza urwo bose bahuriza ko ari rwo  rwabayeho imbere y’iyindi miziki yose. None rwita gute ? Rwaririmbwe nande ? Rwavuga iki ? Rwaririmbiwe he ?
Ishusho: Pxhere.com
Umuziki ni ikintu gihambaye mu buzima bwacu.  Iyo tugenda n’amaguru, mu modokari, turuhutse canke turi mu kazi, kenshi turakunda kwumviriza akaziki. Kararemurura kandi kagatanga ingoga. Ubwo bushobozi bw’umuziki nibwo bwantumye nibaza umuziki wa kera gusumba iyindi dufise kw’isi. Nasomye ibitabu. Ndaserangura ku mbuga ngurukanabumenyi. Naronka inyishu zitandukanye ariko hari izasumvye izindi ku buryo nabona ivyo bavuga bisiguritse.
Umuziki wa kera cane watowe muri Siriya
Uwu muziki uvugwa ni umuziki utagira amajambo. Havuga igicurarangisho gusa
Igiturege
cumvikana ko kitanaherekeje; igicurarangisho c’umugozi bita “lyre” kiri mu bwoko bw’ibiturege n’ibinangire. Gishobora kuba ari itarumbeti canke ikinanda. Uwo muziki woba wabayeho mu myaka y’400 imbere ya Yezu Kirisu wazuturuwe  mu 1950 muri Ougarit, igisagara casigingiye co mu ntara ya Levanti iri hafi ya Lattakiya muri Siriya. Urwo ruririmbo rwanditse mu gihetanyandiko ‘cunéiforme’ yatowe n’umuhinga Richard Dumbrill.
Uwo muziki uri kumwe n’iyindi 36 iri ku bitandara vy’ibisigarira witwa “Ugutaka Nakali “Hymne à Nikkal”. Izindi zose abazivugije barazwi ariko urwo rworwo ntawuzi uwarucuraranze.
Umuziki wa kera kurusha iyindi, woba wabayeho haheze imyaka 3400.
Ururirimbo rwa kera rwari urw’urukundo
Uru narwo rwabonetse inyuma y’urwo dufise aho hejuru. Uru nirwo ruririmbo ruboneka nk’urwa kera cane rufise n’amajambo. Imperekezarupfu ya Seyikilosi (Epitaphe de Seikolos) nirwo ruririmbo rwa kera gusumba izindi ruzwi kugeza uno munsi. Abasesankomoko barusanze ku gahimba k’umujumbu (marbre) gashariza inzu; n’amajambo y’ururirimbo yanditseko.
Urwo ruririmbo rwoba rwakozwe hagati y’ikinjana ca kabiri n’ica mbere imbere y’ivuka rya Yezu Kirisu ruca ruguma rubitswe mu mpisho  ku muhana w’umugore w’umutirikiyakazi, ahitwa Tarayeyisi hafi y’igisagara ca Efezisi. Ako gasharizo (kariko ururirimbo) kahavuye kajanwa mu kigo ndangakaranga c’igihugu ca Danemarike aho kari n’ubu. Abiga akahise batari bake baremeza ko urwo ruririmbo rwari rwaririmbiwe  umugore Eteripe aririmbiwe n’umugabo wiwe Seyikilosi.
Imperekezampfu ya Seyikilos, ururirimbo rwa kera gusumvya izindi zose
Umve amajambo atangura :« Ndi ikibuye c’ikigereranyo. Seyikilosi anshize ngaha, nk’ikimenyetsi kidahera c’umutibagirwa ibihe bidashira. »  Hagaca hakurikira umuvugo iherekejwe n’umuziki.
Ni ururirimbo rwemerera uwasandavye ko ico kizoguma ari icibutso imyaka yose kuko si amajambo gusa yanditse kuri ico gisharizo ahubwo harimwo n’agahogo.
Umushingantahe Wiliyamu Ramseyi niwe  yatoye karya gasharizo imbere y’abandi bose ; aho hari mu mwaka w’1883. Kaciye kajanwa mu kigo ndangakaranga k’igisagara ca kera co mu bugiriki citwa Sumirina.  Ico kigo cahavuye gisangangurwa mu ntambara hagati y’Ubugiliki na Tirikiya yo kuva mu 1919-1922. Mu nyuma ako gasharizo katowe mu nzu y’umunyatirikiyakazi agakoresha nk’igisharizo.
Ivyandiko vyanditse kuri ako gasharizo na canecane ivyerekeye ingero y’agahogo vyarorohereje abahinga b’ubu mu muziki guhinyayura urwo ruririmbo ari naho bumvise ko ari akaroruhore mu kuryoha.

---

## #Menya akahise kawe: Bihome umutabazi w’umwami Mwezi Gisabo
**Date:** May 25, 2018 6:00 pm  
**URL:** https://akanyaburunga.wordpress.com/2018/05/25/menya-akahise-kawe-bihome-umutabazi-wumwami-mwezi-gisabo-2/

Kumenya akahise neza bifasha gutegura akazoza keza. Muri buno butohozi bwa mbere, twipfuje kubayagira ku muntu ahambaye cane mu Burundi. Umuntu yiguze igihugu izuba riva, yagwaniye agateka k’igihugu ciwe, atuma Uburundi bwubahwa mbere bugumana iteka.  Uwo muntu ni umutabazi Bihome.
Izina rya Bihome ritangura kuvugwa inyuma y’umuzo w’abazungu, mu ntango y’ikinjana ca mirongo ibiri. Ubuzima bwiwe bw’imbere y’aho ntaco babuvugako. Icibonekeza gusa ni uko yari umwishikira i bwami.  Ishusho yonyene abonekako (nk’uko babivuga) iravyerekana. Aboneka yicaye i buryo bwa Mwezi Gisabo,  inyuma y’abazungu babiri b’ivyanwa birebire bacagatiye umwami Mwezi. Aho hantu aboneka neza ko atariko arya ifyeri ryo gufotorwa, ahubwo yasa n’uwucunze ngo ivyo bishema ntibihinduke umwami. Ivyo birerekana ko ikibanza Bihome yari afise i bwami kitari gisanzwe.
Iyo foto yafashwe n’abasesankomoko, mu gifaransa “antropologues”, baturuka mu gihugu c’ubudagi, igihe bariko bariga uko abarundi babayeho. Tubibutse ko abakoloni, imbere yo gutangura gucura bufuni na buhoro igihugu ico arico cose, babanza kurungika abasesamiryango babo bakaciga bacegereye. Bamaze kumenya uko abantu baho babayeho, baca bazana abigisha ijambo ry’Imana. Abo rero baza babashishitira bakabakwegakwega babaryosharyosha kugire bashobore kubashira ku murongo wabo. Barababwira ngo bahebe imigenzo yabo yo gusenga no kwemera Imana babahenda ngo ijana mu muriro. Bamaze kubigarurira, haza ingabo, zizananye n’abaje gushinga intwaro.  No mu Burundi vyagenze uko.
Ubutwari bwa Bihome bwagaragaye muri ico kiringo ca gatatu c’ukwinjiranwa. Igihe abadagi bariko bararwana n’ingabo z’umwami zikoresha umuheto nabo bakoresha ibikoho bikomakomeye, vyaraboneka ko umwami ageramiwe. Kubera ubukomezi bw’ abadasigana, ingabo z’umwami, abadagi babaye nk’abariye amavubi. Baje ata kindi bagamije atari kugandagura umwami. Bari bamaze kubura benshi babo, mu ndwano hagati na bo n’ingabo z’umwami. Ko bari babonye bashitse ku kirimba c’umwami w’Uburundi, bagire babukore mu jisho. Abanyamabanga barakoranye, umwami Mwezi Gisabo aranyegera. Abadagi baramuhize hasi hejuru ariko ntibamwuva ishwashwa.
Niko guca baja barabaririkiza, mu mihana uwoba azi irengero ryiwe. Bahavuye baronka ibimenabanga bivuga ko umwami amaze iminsi kwa Bihome. Baca bajayo, urugo bararukikuza. Umwami yabona ko ubwiwe buheze. Ariko Bihome igihe ciwe co gutabara igihugu cari kigeze. Yafashe impuzu z’umwami Mwezi, arazambara, aca arasohoka asoboka nk’uwutorotse. Aho yagomba abamubona bibaze ko ari umwami Mwezi ariko agerageza kuyanyaga.  Bamwe bari bakikuje urugo rwiwe ntibatevye kumuja mu nyuma ngo bahekure Uburundi.
Abasirikare b’abadagi barongowe na Bwana Birenge, ni bo bakurikiye Bihome gushika bamugandaguye n’amasase menshi cane ku mutumba Nkomwe muri Komine Kiganda. Abadagi bose bari mu Burundi bariruhukije bazi ko bagaritse Umwami. Bandikira umwami Keizer bamubwira bati: Umwami w’uburundi twamugaritse, ubu igihugu cose tugifise mu ntoke.
Abadagi aho bumviye ko ingoma yagumye ivumera, bakamenya ko bishe Bihome atari Mwezi Gisabo, bariyanse.  Baremeye umwami aguma aganje ariko bakoresha igikenye, nk’uko tuzobibashikirako mu kiganiro cacu c’ubutaha, baramunyaga.
Kugira ube kirumara mu gihugu ntibisaba ngo ube uri iki canke kiriya. Bihome ntiyari mu ngabo z’umwami canke ngo abe no mu nda y’ingoma. Ariko, mu mwanya muto cane yarakoze birashimwa. Kugeza ubu igihugu kiracitwa Uburundi kandi abadagi bashaka bacigarurire.
Ivyo Bihome yakoze ntivyari vyoroshe. Ariko aho hagoye nyene, ni ho yaciye gushika ageze kukitamuryohera ariko kizoryohera abarundi imyaka n’imyaka.
Umwami yahavuye yerekana ko ivyo uwo yakoze ataho bigegwa, mu kumushira ku rutonde rw’abatabazi. Ikibanza kitari bwigere kijamwo umuntu atari mu nda y’ingoma. Yaratahuye ko Bihome atiguze Mwezi Gisabo, nyabuna yiguze igihugu. Umuryango wiwe yarawuninahaje, awugabira ryaka nk’uko yabigirira abandi. Ingabire yatanze ni zo zahavuye zivamwo ingoma Murimirwa na Ruciteme, ingoma n’ubu zikiri mu kigabiro co mu Gishora.
Bihome yavukiye ku mutumba Kanegwa I Kiganda, umutumba wahoze witwa Buturirwa. Yavutse mu muryango w’abajiji umwe mu miryango y’abahutu b’abanyamabanga i bwami.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## “Naranezerewe nsangiye umuganuro n’abandi mu 2017”
**Date:** January 15, 2018 12:23 pm  
**URL:** https://akanyaburunga.wordpress.com/2018/01/15/naranezerewe-nsangiye-umuganuro-nabandi-mu-2017/

Inyuma y’imyaka mirongo 51 Umuganuro udahimbazwa mu Burundi, abarundi bari mu gihugu c’Urwanda n’abari bavuye mu yindi mihingo barahimbaje uwo munsi w’akaroruhore mu mateka y’Uburundi. Abantu bari bahashitse na canecane urwaruka, baratamariwe. Umvira uko Mutore Evode abituyagira.
Ishusho: commons.wikimedia.org
N’uwari kunkubita, sinari kwemera ko vyoshika. Umuganuro mu mwaka wa 2017? Nkibonera jewe nyene amaso mu yandi uko umwami yaganura? Vyaransiga. Uwabimbwiye ubwa mbere namufashe nk’umurosi. Nabifashe nko gutebura. Gusa naguma ndamusokoroza uko bimeze kuko nari nzi ko ari umuntu adakunze guhuguza. Yarambwiye umunsi bizoberako, n’ababiteguye. Nagumye ndaba ikirangaminsi ngo uwo munsi udasanzwe kuri jewe ntundengane.
Kw’igenekerezo rya 5 Kigarama 2017, sije nabonye burakeye. Inyuma y’agasabisho ko mu gatondo, igikorwa cambere nahereyeko: nafashe iterefoni mpamagara wa mugenzi wanje yantumira muri uwo munsi, kugire numve ko atampenze. Yarambwiye ko umunsi w’umuganuro washitse. Naravyutse ndiyoga ndambara neza imararubanza nyene.  Ni uko nca nterera mu kayira kaja ku kigo ca Maison Shalom kiri mu karere ka Kicukiro mu gisagara ca Kigali.
Icanyunguruje wamengo ntikiva aho kiri. Sije nabonye ndashitseyo. Nkihashika nabonye isinzi ry’abantu bamaze kuhashika. N’abandi baguma bagwa nk’imvura. Havuyemwo abari babiteguye baguma baca aha baca aha bereka abantu aho bicara, abandi benshi baguma beraguza nkanje. Akaneza n’amakenga nivyo vyaboneka mu maso y’umwe wese. Ntawari yiteze uwo munsi!
Umuganuro  nyezina
Hafi isaha ya gatanu y’umusase, umurisho w’ingoma waravumereye, uvuga ko ibirori bitanguye, umwami atanguye umuganuro. Nk’ikiringo c’isaha n’igice, abatimbo banonotse bidasanzwe barivuna barivunagura, imitima y’abari aho iratwenga, iraremerana. Baragaragaje ubushobozi budasanzwe, bahiga imbere yacu natwe twatamariwe. Vyari ibirori koko.  Hakurikiye ikiyago c’abato n’abakuze bibukanya ico ari co umuganuro. Baravuze ko “ Umuganuro wari ufise insiguro ikomeye, insiguro y’ubumwe n’akaranga biri mu bintu abakoroni bakuyeho kugira badutandukanye. Hari vyinshi ntari nzi nk’ukuntu umunsi w’umuganuro abarundi bose batagerezwa kuzimya umucanwa bakaja kurahura uw’I bwami. Bagenda barahanahana gushika uburundi bwoe bushikiriwe. Ikindi ntari nzi ni uko umwami yategerezwa kugera imbavu n’umukobwa w’isugi kuri uwo munsi. Ikindi ntari nzi ni uko Inamujandi yari yaragerageje kuwugarukana ariko araneshwa n’abakoroni.
Igituma umuganuro wari ukwiye guhimbazwa mu 2017
Umuganuro wari ufise insiguro ihambaye cane mu kwunga imiryargo. Nk’uko vyavuzwe aho, Ni no muri iyo ntumbero wahimbajwe inyuma y’imyaka myinshi y’ukutumvika hagati y’abonse rimwe kugira ngo turengere ibidutanya kanatsinda ico dupfa gisumba ico dupfana. Nico catumye abarundi baba mu buhungiro mu gihugu c’Urwanda eka n’abavuye mu mahanga ya kure baza guhimbaza uwo munsi.
Urwaruka rwari aho rwari rwajumarariwe. Ivyo twariko turabona kari agatangaza. Bati akaryoshe ntigahera mw’itama. Ntitwashaka ko bihera. Mu gusozera twagiye tubona batwegeranya. Batubwira ko hageze igihe co kurya ”umwaka”; bazana imfungurwa za kavukire. Tubona batuzaniye ibigori (ibitetse, ivyokeje, n’intete) ibiharage, imyungu amateke n’ibindi… Bahurako ibinyobwa bihuza abavukanyi, impeke ku bakuze n’amata ku bana. Aho umurisho waguma uhurira, imvyino n’intambo vy’ikirundi ari akorore uhore. Abari aho bose akanyamuneza kari kose.
Twariye twanyoye ibirori birangiye, uwari yagizwe umwami hambavu y’umwamikazi, yatanze isango mu mwaka uza muri kigarama nyene ko bazosubira bagakoranira hamwe mu kubungabunga iragi ry’abasokuru.
Mutore Evode

---

## Menya akahise kawe:  Kumenja nka Barera
**Date:** April 16, 2017 3:37 pm  
**URL:** https://akanyaburunga.wordpress.com/2017/04/16/menya-akahise-kawe-kumenja-nka-barera/

Izina “Barera” rirakunda gokoreshwa mu kirundi ryongewe ku yandi majambo rikaba iryungikane. Ivyo bituma umuntu yibaza vyinshi kuri iryo zina n’ayo majambo arikomokako. Akibaza nimba Barera yari umuntu, n’ivyamuranze bigatuma avugwa nk’uko.
Ishusho: Youtube
Izina Barera abaroranya imvugo na kahise bohava barishira ku ntwaro ya gikoroni aho abazungu baza gucura bufuni na buhoro Afirika yari yiganziwe n’ubwami butandukanye n’ingoma y’Uburundi irimwo. Aho boba bafatiye ku mvugo y’iryo zina yegeranye na ca gisagara c’Ubudagi caberamwo inama y’amagaburabutaka yo 1885. Ico gisagara citwa Berile; umuntu yokwibaza ko arico nkomoko y’irya jambo Barera na canecane ko ariho havuye akabi kose karuhije basogokuru. Canakwira n’abadagi nibo baciye biyizira gucunaguza abarundi; kandi kanatsinda n’iryo zina Barera rikunze kwungikanywa n’amabi gusa.
Ihibambewe, mu matohoza twagize twasanze Barera yari umuntu kandi ataho ahuriye n’ubukoroni kuko yari umurundi. Abatohozi b’imico n’imigenzo na Kahise twabajije batubwiye ko Barera yari umuntu atonye cane I bwami.
Ingoma y’umukazo udasanzwe
Ngo hari ku ngoma y’umwami Mwambutsa III Mbonuburundi batazira Nyamubi (1732-1740). Iryo zina ry’iritazirano yarihawe kubera ukuntu yagisibije mu co yaramutswa. Yarangaje abantu, abandi arabanyaga eka mbere n’abaganwa aragarika.  Abakera baremeza ko ingoma yiwe yararemereye abarundi bidasanzwe.
Turamaze kwumva ko Abambutsa bari bamenyereye kutiha ubuki nk’abandi bami, nk’abatare n’abezi hamwe n’abataga.  Abambutsa bose bahereza kwambuka bakaja gusazira kure y’ubwami. Mwambutsa Nyamubi rero yipfuje kudeha iryo ragi agomba gusaza aganza mu Burundi kandi atihaye ubuki. Umuntu wese rero yabona yomumerera nabi yaca amwica; n’abana biwe ntiyabagera umutwe na rirya aribo bari kuvamwo abamukura ku ngoma. Abahungu bavuka yaca abica. Ivyo ntivyanezera abarundi kuko babona ariko ararenga indahiro. Abahanuzi baramuhanura akica amatwi.
Ishavu ry’abanyagihugu
Wawundi ati igihugu si icana. Abarundi barabonye ko umwami yananiranye. Baciye biga umugambi wo kumugondoza. Baremeye barakora ibizira, barenga iryo Imana y’abarundi yari yarabategetse kuva Uburundi bukibaho.
Kuva kera ishamba rya kibira ryari iry’Imana. Umwami Mwezi Gisabo yari yarasubiye arabishimikako, aributsa ko ishamba rya Kibira rihuza isi n’ijuru, Imana n’abantu. Yaguma yihaniza abantu ngo ntibahirahire ngo baje kugicamwo ibiti.  Ivyo vyari ivyo kuva kera cane.
Abanyagihugu rero babonye Mwambutsa yimonogoje baca barengera mu kibira baragihumbira kugira ngo Imana ipfume ishavura isuke ishavu ryayo ku mwami kuko yari yaganguye.  Bavuga ko igihugu caciye kimererwa nabi, haratera isibe. Abahanuzi baciye baremera umwami ngo yihe ubuki ku nguvu.
Barera, umuhanuzi w’umuhemu
Aremerewe n’abashingantahe, abahanuzi n’abanyamabanga, umwami yaremeye kwiha ubuki mbere, nk’uko vyari bitegetswe ku mwami wese yamenye ibanga, baca bamuturirana n’ingoro arimwo. Ikirimba kigasiba ntihagire n’uwuzosubira kuhaja.
Mu bahanuzi bagumye bosha nabi umwami harimwo uwitwa Barera. Uwo yaguma amwemerera ko ivyo azokora vyose azomugwa inyuma. Ngo yari umwosha mubi gushika no ku munsi wa nyuma w’ubuzima bw’umwami.
Barera rero yategerezwa kwereka umwami ko amuguye inyuma. Afata umukenke kumwe n’umwami, ariko aho gukwega ubuki agumizamwo umukenke gusa. Ahengera umwami aracikanye, aca asohoka yiruka atungwa n’ayo yameze.
Abantu nabo bari bakinje bakikuje ikirimba ivyo vyariko biberamwo. Bari bagabirije kugire bace bakonga ingoro bayiturije imyampi yaka imbeya. Bagize bartya babona Barera asohotse yiruka baca bamuhurizako ya myampi abandi amacumu. Aguma yiruka avirirana baramukurikira. Baramufata bamukubita buyoka nk’umumenja nyene. Aca apfa nabi.
Kuva ico gihe, umuntu w’umunyamayeri canke w’ikibi bamwita Barera. Umuntu arinda cane nk’umwihevyi bakamwita iryo zina. Hari n’amungikane menshi akoresha iryo zina nka: kurinda nka Barera, kugoka nka Barera, kumenja nka Barera,…

---

## Yaga akaranga: Kwîmenjura
**Date:** February 16, 2017 10:55 am  
**URL:** https://akanyaburunga.wordpress.com/2017/02/16/yaga-akaranga-kwimenjura/

Gukora ikosa mu kibano ni ibara. Birahanwa cane n’amateka y’abarundi. Iyo umuntu yakoze ikosa, bavuga ko yamenje. Uwo vyashikiye, abarundi ntibaca bamuta. Baramuha umwanya wo kwirimbura mbere akanafata ingingo yo kwisubiza mu bantu ku bushake bwiwe. Ivyo nivyo bita kwimenjura. Soma  mwumve ukwo vyagenda n’akamaro kavyo.
Ishusho: Ubushinguro bwa Youtube
Mu kibano, ibintu ntivyama vyera ngo de! Karacamwo ugasanga bararabanye ribi, bakavugana nabi eka mbere bakana gwana. Na none barayamaze ngo “ntazibana zidakubitana amahembe.” Ibituma zikubitana amahembe navyo ntawobidondagura ngo abimare. Vyinshi bikunze kubaho ni amatati aya canke ariya, uguhemuka canke nyene akisandagazo.
Igihe cose bibaye haba hariho umuntu umwe ari mu kuri n’uwurenganywa; inkwezi y’amarere n’uwabikwegewemwo.  Abo nibo bikenewe ko basubizwa hamwe bagasubira kwumvikana babona kumwe ibintu. Iyo bidashobotse, ibintu biguma vyunyuka, hakavukiramwo ingorane nyinshi.
Amakosa arasumbana. Hari iryo umuntu akora bikaboneka ko risanzwe mbere iryo ntirigora kuzimangana. Ayo ni nko guhonyora ku muntu utamubonye, kuvuga nabi izina ryiwe, n’ibindi. Hari n’ayandi akomeye cane. Nko kwica umuntu, gutukana vyenyuje, kwiba, kurementaniriza umuntu, n’ibindi vyinshi. Ayo nayo aragorana kukosora.
Amakosa amwe amwe, bivanye n’uko akorwa kenshi kandi ashikira benshi, abarundi bahitamwo kuyababarira bitagoranye n’aho yoba akomeye. Aho ni nko kwoneshereza umubanyi. Kubera bose bishika kuko batunze inka, barumva ko hamwe bagiye bararihisha bosanga bagumye mw’ihorihori.
Mu bisanzwe, ikosa ryose rikosorwa n’indishi y’akababaro. Ariko inzira nziza yo gusubiza hamwe abatase, ni uko umwe muri bo yemera ko yakoze ikosa mbere akanabisabira imbabazi. Iyo atari ikosa rihambaye cane, gusaba ikigongwe bivuye ku mutima vy’ukuri birakwiye. Ariko igihe naho ikosa rigoye kubabarira, indishi y’akababaro ntikwiye. Hari ikindi uwagiriwe n’ikosa yasabwa.
Ikibanza c’abashingantahe
Abashingantahe nibo bamye, kuva kera, bafasha abantu kwumva ko naka ariwe yatiriganye kw’ibanga canke ari naka wundi. Igihe cose habaye amatati, turamenyereye twumva ngo baca baja mu bagabo. Ivyo busigura ko baca bahamagara intahe igasasa ikumviriza abantu mbere ikagenda ibonye aho ukuri kuri. Uwagiriwe n’ikosa agatanga agatutu akongera agahanurwa, barayamaze ngo intahe ntihana irunga.
Hari amakosa batapfa kurekerana ukwo. Iyo babona ari irikomeye, barasaba uwarikoze kwimenjura. Kwari ugutereka ukagira umunsi mukuru wo kwisubiza mu bantu.
Ukwimenjura uko vyangenda
Uwimenje yaramara iminsi yaraciwe mu bantu. Bavuga ko bamuciriye umukenke. Ntiyasangira inzoga n’abandi, kandi iyo asomyeko ntawayisubira, n’aho yaba ari umwana muto. Iyo agiye mu rubanza rw’umubanyi, ntibamwima ariko yanywera ukw’iwe ahinyegeje. Bamuha mu rwato rw’iwe gusa iyasigara bakayibogora. Ntawayisubizamwo umukenke. Urwato narwo baca barubika bakazorwoza cane. Birumvikana neza ko yaba amerewe nabi mu kibano.
Yarushe, yarasaba abashingantahe bakamuha umunsi mwiza wo kwimenjura. Uwo munsi yarenga intango, agatereka, ukaba umunsi mukuru. Umunsi wo gusubira mu bantu. Haraza umushingantahe mukuru ku mutumba amajambo akavugwa hanyuma bakamusubiza mu bantu ku mugaragaro. Kera uko vyakorwa, bavuga ko bamutota imiti yo kumurtyorora ariko uko iminsi yagiye irahera, bagye barakoresha amajambo canecane. Yaraheza agasubira akaba umuntu mu bandi, akagendana n’abandi, bagatizanya ivyo batizanya, ubuzima bugasubira. N’abantu barahanahana bakavuga ko kanaka yimenjuye bagaheza bagasubira bakamwiyumvamwo.
Inyuma y’inzoga, amajambo n’ibindi bikorwa umunsi wo kwimenjura, hari ikindi gihambaye bifasha. Kwimenjura ni ubwambere na mbere vyerekana ko umuntu yemeye ikosa kandi afashe ingingo yo kuriheba. Ikindi ni uko umuntu yumva ko ivyaheze biheze atanguye ubundi buzima. Uwo munsi utuma umuntu asubira kunagura urukundo n’umubano umuhuje n’abo babana. Ikindi congeyeko, ni uko kwimenjura bituma abantu batinya amakosa bigatuma ubuzima bugenda neza mu kibano.

---

# Catégorie: menya-akahise-kawe

## Burundi : umunyu wa kera n’ukuntu wahingurwa
**Date:** June 10, 2025 2:06 pm  
**URL:** https://akanyaburunga.wordpress.com/2025/06/10/burundi-umunyu-wa-kera-nukuntu-wahingurwa/

Uwu munyu dufungura uno musi ntiwamyeho mu Burundi. Hari nyabuna uwundi witwa umugonzo canke umushanga. Uwo munyu hari benshi batazi uko wahingurwa, ndetse batanazi n’uko wabaho. Tugira tubibagire ku muriri twifashishije ivyo twasigiwe n’umwanditsi Vekemans, ari we yatubereye isôko mu gitabu ciwe « Burundi Traditionnel, aperçu sur les relations familiales ». Naho nawe nyene atavuze vyinshi, ivyo yavuze biratwungurura amaso tukabona uburyo n’ubuhinga bwa sogokuru.
Mark Kurlansky mu gitabu ciwe yanditse citwa “Salt: A World History” yerekana ukuntu umunyu usigura ibintu bitandukanye mu mico itandukanye: rimwe na rimwe ukaba ikimenyetso c’ubutore, ubwitonzi canke ubutunzi. Isinzi ry’abantu ba kera bawufata nk’igitangaza, aho mu mico myinshi gusangira umunyu vyari ikimenyetso c’ubucuti n’ugushikirana.
Mu Burundi, nimba  hari ikirungo cari  kigoye ironka, harimwo n’umunyu. Birerekana ko wari ikintu c’agaciro cane, gushika n’aho abakoroni hamwe n’abamisiyonari bawukoresha nk’igikoresho co guhendesha abanyagihugu, kugira babemerere kuba mu Burundi no gushikira inyungu zabo. Umupatiri Vekemans yanditse ko uwu munyu dusanzwe turya uno musi utariho. Kenshi bawuronka bavuye kurobera i Uvinza.
Mu Burundi bwo hambere wavahe ? Wahingurwa gute?
Umunyu aho hambere wari nk’ umuzi w’ibuye. Abarundi bakera bahingura umunyu uzwi kw’izina ry’ “umushanga”. Mu kuwuhingura, barafata ubwatsi burandaranda  mu mazi buzwi nk’ “umurago” canke “umugonzo”,  bakabuturira maze umunyota watwo bakawushira mu mazi, hanyuma amazi  akamiminwa akavangurwa na wa munyota ugakoreshwa mu kurunga ibifungurwa.
Hari n’ubundi bwatsi buzwi nk’ “umukangaga”(carex mu gifaransa), n’ubwo barabwanikira  indwi yose canke irenga, hanyuma bakabucucagira amazi, bagaca babukanyura kugira havamwo amazi asosa bayakoresha mu mfungurwa. Hari n’ubundi buryo bahinguramwo umukangaga.  Barawumisha imisi igera kuri cumi n’itanu, bakawuturira hanyuma umunyota uvuyemwo usosagirika ukaba ari wo barungisha infungurwa.
Vyongeye kandi, hariho ubwoko bw’ ubutaka bubiri bwari burimwo umunyu. Ubwa mbere yari ingugo hamwe n’ubundi bwitwa igitumba, bwimbwa mu kiyaya ca Rusizi. Abungere b’inka bifise  barabugaburira kenshi inka zabo zironka ubwo bwoko bw’umunyu kabiri canke gatatu mu kwezi.
Abakenyezi bibungenze na bo nyene barakunda cane kurigata ingugo, mu gihe igitumba co cari cahariwe inka. Hari kandi amasôko y’amazi yitwa amabungobungo, ayo akaba yarimwo amazi asosa nk’umunyu, bakayakoresha mu kwuhira inka  bakanayasuka mu bifungurwa.
Ubwo buhinga bwaroye hehe ?
Wumvirije ubwo buryo n’ubuhinga bwahoze bukoreshwa na ba sogokuru, uno musi wokwibaza iyo bwaroye. Si agaseseshwarumuri bari bakerebutse kandi bari bazi kubana neza n’itunga kama Imana yahaye Uburundi. Ku ca nkenerwa cose,barondera uko bagitorera umuti batarinze kuzera inze.
Aha umuntu akibaza ati : ni igiki none catumye ubwo buhinga bwibagirwa ? Erega naho umunyu dukoresha ubu uva hanze, nticobuza ko n’uwo nawo ubandanya utegurwa, maze akanovera kawo nako abarutse ubu bakakumva ; kumbure wosanga mbere hari n’akamaro uwo munyu wari umaze uw’ubu utomara.
Hamwe ubwo buryo n’ubuhinga twoshobora kubugarukako, burya n’ubukerarugendo bwotera imbere kuko ubuhinga bwo guteka kama bw’Uburundi bwoba bariko burunguka.PS : Turatumiriye uwo wese yogira ico atwunganira kubikora ngo tumenye vyinshi ku buhinga bwa ba sokuru bacu.Inkuru yateguwe na Mpunduyera Arts

---

## Duniya Abedi ati: “Ingoma ni ikimenyetso c’Ubutegetsi n’Intwaro”
**Date:** January 9, 2025 7:30 pm  
**URL:** https://akanyaburunga.wordpress.com/2025/01/09/duniya-abedi-ati-ingoma-ni-ikimenyetso-cubutegetsi-nintwaro/

Umurisho w’Ingoma ni intambo iryoheye ijisho Uburundi bwirata iwabwo eka mbere no mu makungu. Mu kuzivuza no mu kuzitamba, abatimbo ari bo bahebera bihebeye Ingoma bagira ibimenyetso vyinshi, bagakora n’iyindi migirwa ibiherekeza.  Umutama Duniya Abedi yaradutsatsuriye ku vyo azi ku murisho w’ingoma yatanguye kuvuza agifise imyaka 11 mu mwaka w’1982 gushika ubu. Reka umunyakaranga MpunduYera abacire ku mayange bimwe muri vyo yatwegeranirije ; nta nkeka ko vyobagirira akamaro namwe.
Hari mu giteramo ngarukakwezi Rinjora cabaye  kw’igenekerezo rya 27 Kigarama 2024, ica nyuma casozereye uwo mwaka. Imbere y’isinzi ry’Abarundi b’ingeri zose, uwo munyakaranga yabigize umwuga yatubwiye vyinshi ku ngoma abari bahari twese turajorerwa.
Ubwa mbere na mbere, twamenye ko igikoresho ndangakaranga citwa Ingoma kugira kiboneke habwirizwa kuba hakoranijwe ibintu bitatu : igiti c’umuvugangoma, kiba kimaze n’imiburiburi hagati y’imyaka 100 n’150 ; ubworozi bw’inka, kuko ata ngoma yoboneka itagira icahi, naco kikaba ari urusato rw’inka rwo kuyikana hamwe rero n’umuntu ubwiwe kuko ari we akora ivyo bikorwa vyose gushika agere kuvuza ingoma.
Ikimenyetso c’intwaro
Ingoma kandi ni icitiranwa c’Ubutegetsi canke Intwaro. Niho uzokwumva ngo “hari ku ngoma ya Mwezi, ya Mutaga canke iya Mwambutsa…”
Duniya yatwiganiye ko ingoma ziranga uko igihugu gitunganijwe canecane mu ntwaro, akabisigura ati:
Ingoma harya bazishize ku mutwe bagaca bazitambukira ari vyo bita kwirungera bisigura ubutegetsi bugendagenda mu gihugu ;
Kubera ubutegetsi bushobora guhungabanywa, ni co gituma zigenda ziyobowe n’inkinzo n’icumu vyo gukinga no kwivuna uwoshaka guhungabanya ubutegetsi ;
Ingoma iyo bazivyagije hasi baca urya mudiho n’umuhamirizo w’ingoma, baba bashaka gusigura ko ata muntu aza kudurumbanya ubutegetsi. Niho rero baca batera umuhamirizo incuro zitatu kugira barabe ko ata mwansi yinyegeje hafi babonye ata we baca batangura rero kwigina no gushinga amategeko. Aho hose uwufise icumu n’inkinzo aguma agavye kuko ata kwijajara.
Duca tuhamenyera n’ibindi vyinshi
Ibindi  yaciye atwiganira mu kiyago camaze isaha yose ni uko muri iyi ntambo y’ingoma, ikintu cose kigira insiguro kandi ikomeye, uhereye ku ngoma ubwayo
Irya ngoma igendera imbere isize amabara y’igihugu bayita inkiranya ;
Muri make izi ngoma z’abahebera bihebeye ingoma zerekana uko igihugu cari gitunganije mu vy’intwaro.
Ariko rero ikiyago carinze gihera abatari bake badashizwe, bafise ibibazo vyinshi bikeneye inyishu kandi bamwe basaba ko yogaruka bakayaga kugira ikiyago kibandanye kinonosorwa cane. Nkako, vyaragaragaye ko co kimwe na kahise k’igihugu cacu, n’imico n’imigenzo hamwe n’ibigize akaranga hari ibitavugwa kumwe, nyabuna hakwiye ibiyago vyāguye ku buryo urunganwe ruzoza ruzodusangane ubumenyi butosoye neza kandi buyagwa kumwe.

---

## Iyo aba amatazirano dufise twayitwa mu Kirundi tuba twitwa gute ? (1)
**Date:** December 28, 2024 10:26 pm  
**URL:** https://akanyaburunga.wordpress.com/2024/12/28/iyo-aba-amatazirano-dufise-twayitwa-mu-kirundi-tuba-twitwa-gute-1/

Kuva abapadiri bera baje mu Burundi, ababatizwa bagatangura kubatizwa, nta muntu n’umwe abatijwe yari yemerewe kugumya izina rimwe. Yategerewa gutazirwa irindi kandi na canecane ugasanga ategerezwa gutora “iry’umweranda” avugwa mu bitabu vyeranda. Rimwe na rimwe, hari igihe bataba banazi insiguro y’iryo zina bahawe. Tugiye kuja turabashikiriza insiguro n’inkomoko vy’amwe mu matazirano mwitwa. Tuzoja turabaha makemake. Ukabona iryawe ritashikiriwe, rizoba rizoshikirwa ubutaha. Ariko ntutinye kuritubaza kugira ritohozwe mu maguru masha. Sangwa ikaze.
Mwihweje, mubona akanovera ari neza ari mu Kirundi canke agumye mu Gifaransa? Ayandi tuzoyabashikirza ubutaha. Roranirwe!

---

## Kubera iki Noweli ihimbazwa ku wa 25 Kigarama ?
**Date:** December 25, 2024 1:49 pm  
**URL:** https://akanyaburunga.wordpress.com/2024/12/25/kubera-iki-noweli-ihimbazwa-ku-wa-25-kigarama/

Yezu (Yesu) yaravutse, haciye imyaka irenga 2000. Ivuka ryiwe ryarahimbajwe kandi n’ubu rikiriko, si agaseseshwarumuri. Mu mihingo yose y’isi, mu bihugu bitandukanye eka na hano mu bwa Nyaburunga rirahimbazwa ukuri kwamye mu miryango y’abakirisu n’abagenzi babo. Mu bisagara no mu misozi isharije uburundi, hose haririmbwa “Gloria”, bisigura “umunezero”. None mwoba muzi inkomoko y’ihimbazwa ry’uwo musi ? Kubera iki hoho uhimbazwa kuri rino genekerezo ? Tugira turabire hamwe amamuko y’uwo musi n’igenekerezo uhimbarizwako.
Amazina y’uwo musi wama uhimbazwa kandi urindiranwa igishika uko umwaka utashe aratandukanye bivanye n’abayakoresha, hamwe n’imico yabo. Mubakoresha ururimi n’imico vy’abongereza, bakoresha ijambo “Christmas”, risigura imisa ya kristo. Nko mu bihugu vy’uburaruko bwa kure Sikandinaviya bawita Jul, ijambo bari basanganywe mu mico yabo ahubwo risigura ikiringo cose Noweli imara, hafu ukwazi kwose kwa Kigarama. Mu Budagi bawita Weihnachten, bisigura ijoro rihezagiye. Mu bihugu bikoresha indimi zo mu muryango w’ikiromani hoho bawitirira ivuka, haba mu gitaliyano ( natale) mu giporotigare (natal) no mu gisupanyoro (navidad).
Mu Burundi dukoresha ijambo Noweli (canke Noheri ku bandi), rikomoka mw’ijambo ry’igifaransa Noël, naryo rikomoka mu kilatini “natalis dies” risigura umusi w’ivuka. Iryo zina turikesha abakoroni bazanye idini, nabo bakaba bari ababiligi baturuka mu gace kavuga igifaransa, gutyo dutorana Noël.
Ku wa 25 Kigarama, vyaje gute ?Imbere y’ivuka rya Yezu (Yesu), mu bice vya buraya hari hasanzwe umuco wo kwigina umuco inyuma y’ikiringo kirekire haba hamaze ijoro riba rirerire umusi nawo ukaba mugufi, ikiringo ibihugu vyo mu buraruko bw’isi biba biri mu mbeho nyinshi cane hakoroka n’urubura. Ivyo bitumwa n’uko isi iba iriko irihindukiza, ico gice c’isi kikaba kure y’izuba, umuco ntunagishikire neza. Reka tureke kubanza kubajana muri birebire tugaruke ku kiyago cacu.
Abanyaburaya rero uwo musi bari basanzwe bawuhimbaza kuva kera cane, bakabikora ugutandukanye, bigina uwo muco ugarutse, iryo zuba rinesheje umuzimiza.
Aho hose barashariza ubujwari, bakatsa amatara, bakagira imisi mikuru idasanzwe.Kugaruka ku ka kera
Mu kinjana ca kane ( IV) inyuma y’ivuka rya Yezu, ni ho umwami w’abami Konstantino na Papa Liberiyo biga umukenyuro w’ukuntu abantu bokwijukira guhimbaza Noweli cane, niko guca bawuhuza n’imico kama k’ivyo bihugu, bagafatira kuri ya misi twababwira aho hejuru bari basanzwe bakunda guhimbaza, ni uko umusi wa 25 Kigarama uba urafashwe. Ivyo vyakozwe mu ntumbero yo gukura mu bupagani abaromani bose mu buryo bworoshe.Uwo musi wagiye urakomera mu bihugu vya buraya vyose, ucika umusi shingiro ku bakirisu bose. Waranakoreshejwe, kuva mu mwaka w’1000 mu gutegeka abarwana guhagarika intambara ( canke kugira akaruhuko ) ku nguvu.
Kuja gesenga, guhurira hamwe mu muryango, gufungura udufungurwa twiza kandi turyoshe, rimwe na rimwe tutamenyerewe, amashurwe, utujwari dusharijwe udutara twakaka, indirimbo zihayagiza ivuka ry’umucunguzi w’isi ziri mu ndimi zitandukanye, ni vyo biranga uwa 25 Kigarama mu mihingo myinshi y’isi harimwo n’Uburundi.PS: Ico kwiyumvira, nk’uko vyagenze mu bihugu watanguriyemwo, ni uko hoba hari umuco w’Uburundi woba uri mw’ihimbazwa rya Noweli hano iwacu

---

## Akazêhé : vyinshi mwomenya kuri iyo ndamutso yazimanganye
**Date:** August 12, 2024 6:20 pm  
**URL:** https://akanyaburunga.wordpress.com/2024/08/12/akazehe-vyinshi-mwomenya-kuri-iyo-ndamutso-yazimanganye/

Mu Burundi, ibigize imico n’imigenzo biriko birazimangana si kimwe kandi si bibiri. Duhereye ku nyambaro, tukaja ku bifungurwa, tukaja no mu mayagwa, hari vyinshi bias n’ibiriko biribagirwa hakaba n’ivyamaze kugenda burundu. Akarorero ka hagufi ni akazêhé, ubuhinga bwo kuramukanya bwari bwiharijwe n’abakenyezi, ubu kibagiwe, gasigaye kavuzwa mu maradiyo ariko kavuye mu kubaho kw’Abarundi. Twashimye kukagarukako.
Mu binyamakuru, kino gihe haguma hagaruka ko akazêhé kibagiwe, kandi ko gakwiye kugarukirwa. Aho ni mu gihe abatohoji no mu migwi ndangakaranga na nyuramico, bo babona ko ico kintu cagaragaza ubumwe no kubana neza, hamwe n’igishika incuti zifitaniye biriko birazimangana, ahubwo bikwiriye kugarukirwa.
Ntibarira busema kuko haba mu bakuru, haba mu bato, iyo ndamutso yaribagiwe mu 2025. N’iyo ivugijwe mw’iradiyo canke igakoreshwa mu bikino nyuramico canke mu masabukuru, bikorwa kugira abantu bibutse aka kera gusa, ariko akazêhé karamaze kuva mu bikorwa iyo abakenyezi canke umuvyeyi n’umwana bahuye baramukanya.
Muti none akazêhe ni iki ?
Akazehe canke akayego ariko gahibongozo ni uburyo bwo kuramukanya bwiharijwe n’abakenyezi (n’abigeme), aho abaramukanya bahibongoza baterera mu gahogo, maze bakaganira bahuza, babazanya bishurana ku buzima babayemwo. Bashobora kumara iminota yababa itanu baguhoberanye bongera bahibongoza.
Abaramukanya barabanza bakarabana mu maso bagaragaza igishika n’inkumbu bafitaniye, mu nyuma ba gahoberana bakaguma babumbatiranye, uwundi mwanya baja barahinduranya, begerana baja i buryo, i bubamfu gutyo gutyo nk’incuro cumi. Hari n’aho bahagarika bakaguma babumbatiranye. Umwe atera, uwundi yitabiriza, barakiranwa. Igihe cose mu kazehe hatangura gutera uwisumbuye mu myaka mu bariko bararamukanya. Ikindi naco, ni uko akazehe kama gaherezwa no gukorana mu ntoke (guhana yambu mu mvugo y’ubu). Ivyo bikorwa ku baba ari incuti, canke abasanzwe ari ababanyi bashize hamwe, eka mbere n’umuvyeyi n’umwana bararamukanya mu kazêhé. Bapfa kuba bazinanye neza gusa.
Nk’uko Isaac Ndimurwanko yabigaragaje, ayo ni amasano cumi y’ivyiyumviro bikurikirana mu majambo y’Akazehe. Ashobora kwerekana :
Intara uwo mugenzo wari waragumijwe bimwe biboneka, nk’uko abatohoji babivuze, ni intara ya Ngozi mu makomine yayo atandukanye.
Mu bintu Abarundi bavuga ko vyatumye uwo mugenzo ugabanuka, harimwo amagume igihugu caciyemwo na canecane mu myaka y’1990 hamwe n’ibi biza bija biraduka bibuza abantu kwegerana n’igishika harimwo koronavirusi.
Akazêhé, yari indamukanyo yafatwa nk’ikimenyetso c’amahoro no kunywana, tutibagiye no gushiranaho (kwitanaho).

---

## Menya amateka: ku wa 1 Ruheshi habaye iki ?
**Date:** June 1, 2024 10:45 pm  
**URL:** https://akanyaburunga.wordpress.com/2024/06/01/menya-amateka-ku-wa-1-ruheshi-habaye-iki/

Mu Burundi, kw’igenekerezo rya 1 Ruheshi hagiye haraba ibitandukanye, haba muri poritike, imibano, amabwirizwa, umutekano n’ibindi uko imyaka yagiye iragenda. Tubigarukeko. Twizera ko hari abo bishobora kugirira akamaro mu bakunzi b’amateka y’igihugu cacu, eka mbere n’abakunzi b’amakuru atandukanye. Mu mateka amwe amwe, twisunga ivyagiye biraja ahabona ku mbuga ngurukanabumenyi canke ku bimenyeshamakuru.
Muri poritike n’imigenderanire :
Ubutunzi n’ukwiteza imbere:
Uburimyi n’ubworozi:
Ibidukikije n’Umutekano :
Ukaba uzi ikindi gikomeye cabaye kuri irigenekerezo, wobitumenyesha kuri akanyaburunga@gmail.com canke kuri 69 157 241. Turakengurutse.
Kuko kubaho ata mateka canke ata muco ukugenga uba usa n’icombo c’icigenze gishobora gukorerwa n’uwuhita wese.

---

## Menya amateka: ku wa 29 Ndamukiza habaye iki ?
**Date:** April 29, 2024 12:05 am  
**URL:** https://akanyaburunga.wordpress.com/2024/04/29/menya-amateka-ku-wa-29-ndamukiza-habaye-iki/

Mu Burundi, kw’igenekerezo rya 29 Ndamukiza hagiye haraba ibitandukanye, haba muri poritike, imibano, amabwirizwa, umutekano n’ibindi uko imyaka yagiye iragenda. Tubigarukeko. Twizera ko hari abo bishobora kugirira akamaro mu bakunzi b’amateka y’igihugu cacu, eka mbere n’abakunzi b’amakuru atandukanye. Mu mateka amwe amwe, twisunga ivyagiye biraja ahabona ku mbuga ngurukanabumenyi canke ku bimenyeshamakuru.
Muri poritike n’imigenderanire :
Ubutunzi:
Uburimyi n’ubworozi:
Ibidukikije n’Umutekano :
Ukaba uzi ikindi gikomeye cabaye kuri irigenekerezo, wobitumenyesha kuri akanyaburunga@gmail.com canke kuri 69 157 241. Turakengurutse.
Kuko kubaho ata mateka canke ata muco ukugenga uba usa n’icombo c’icigenze gishobora gukorerwa n’uwuhita wese.

---

## Ku wa 20 Ndamukiza
**Date:** April 20, 2024 12:31 am  
**URL:** https://akanyaburunga.wordpress.com/2024/04/20/ku-wa-20-ndamukiza/

Mu Burundi, kw’igenekerezo rya 20 Ndamukiza hagiye haraba ibitandukanye, haba muri poritike, imibano, amabwirizwa, umutekano n’ibindi. Tubigarukeko. Mu mateka amwe amwe, twisunga ivyagiye biraja ahabona ku mbuga ngurukanabumenyi canke ku bimenyeshamakuru.
Imigenderanire na poritike :
Amategeko n’amabwirizwa :
Ubutunzi :
Ibidukikije n’Umutekano :
Ubutungane n’amahoro:
Ukaba uzi ikindi gikomeye cabaye kuri irigenekerezo, wobitumenyesha kuri akanyaburunga@gmail.com canke kuri 69 157 241. Turakengurutse.
Kuko kubaho ata mateka canke ata muco ukugenga uba usa n’icombo c’icigenze gishobora gukorerwa n’uwuhita wese.

---

## Ubwirakabiri : “Ibinyamasyo vyovyo bica bibonerwaho kurondoka”
**Date:** April 8, 2024 11:28 pm  
**URL:** https://akanyaburunga.wordpress.com/2024/04/08/ubwirakabiri-ibinyamasyo-vyovyo-bica-bibonerwaho-kurondoka/

Mu gihe mu bihugu bimwebimwe na canecane Uburundi bumvise ubwirakabiri bagira ubwoba, ibihugu vyinshi vyo mu burengero bw’isi vyo bibifata nk’ikirori, bagasohoka kuraba uko biriko biragenda, bifashishije ya marori yabigenewe. N’ibikoko rero, naho bitazi ubwenge, birakorwako n’ubwirakabiri, kimwe gusa, inyifato bigira ziratandukanye.
Nk’uko ibinyamakuru n’abatohoji batandukanye mu vy’ibikoko n’ibirere babivuga, igihe c’ubwirakabiri, mu bwonko bw’ibikoko haca haba intambara iri hagati y’ubushobozi ndemanwa bwo kumenya ibihe  (horlodge biologique), n’ihinduka ry’ibirere. Ni ho ibikoko bimwebimwe bica binanirwa gutahura iryo hinduka, maze bikagaragaza inyifato itamenyerewe.
Nk’uko vyandikwa n’ikinyamakuru cnews, uburorero ni bwinshi. Nk’uko vyagaragaye igihe haba ubwirakabiri mu 2017, inyifato z’ibikoko ziba zitangaje cane.Imisumbaremba ica yaduka ikiruka mw’ishamba, isake zigatangura kubika, inyoni zigahundagara zigaheba kuguruka, ubuhungarema bukiruka bugira ni mw’ijoro, ibitangurirwa bigasambura inzu zavyo, … ibinyamasyo vyovyo bica bibonerwaho bikaba birarondoka. Naho ata na hamwe babivuga, umuntu yokwibaza nimba vyoba bihuye n’uko kuri uyu wa 8 Ndamukiza 2023, ingo zigera ku 300 zashinzwe muri urya mwanya w’ubwirakabiri mu gisagara ca Russellville, Reta ya Arkansasi muri Reta Zunze Ubumwe za Amerika.
Ivyo bikumvikana cane kuko iryo hinduka ry’ikirere bukwi na bukwi ntirishoka ritahurwa n’ibikoko, maze bigatangura gukora ivyo vyahora bikora mw’ijoro.Ivyo kenshi bishika ku bikoko biba ku musozi kuko ibitungano vyovyo biba vyarahinduye uko umubiri wavyo utahura ivy’ibirere.
Ubwirakabiri nk’ubu buriko buraba bitegekanijwe ko buzosubira mu 2033, bwaheruka mu 2017, kandi umwijima wabwo wamaze umwanya munini (iminota 4 n’amasegonda 28) ugereranije n’uwo wamaze mu 2017 ( iminota 2). Mwomenya ko kuva mu mwaka w’2000 imbere y’ivuka rya Yezu Kirisu kugeza mu mwaka w’3000, ubwirakabiri buzomara umwanya muremure buzomara iminota 7 n’amasegonda 29, bukazoba ku wa 16 Mukakaro 2 186. Ubumaze kumara umwanya munini kugeza uno musi bwari ubwabaye ku wa 22 Mukakaro mu 2009, bwamaze iminota 6 n’amasegonda 39.
Aho hambere mu Burundi…
Mu migenzo y’ikirundi, ubwirakabiri bufatwa nk’agasema. Ubwashitse ku ngoma ya Mwezi Gisabo, Bijoga Bikata mu mbibe, bufatwa nk’imburi y’amakuba igihugu cigeze kugira, amahano ingoma y’uwo mwami yari ashaje cane yagize. Bivugwa ko imbere y’uko haza ikiza c’inzige zatemye zitongora imirima, canke uruzuba rwabaye ku ngoma ya Mwezi, hose hatanguye ubwirakabiri nk’uko abakurambere bagiye baravyigana babishingira intahe.
Baravuga ko no mu nyuma, mu magume Uburundi bwagiye buracamwo, haja harabanza kuza ubwirakabiri nk’imburi.Mwomenya ko Abarundi b’aho hambere bobo kubera batari bwubure ubuhinga bwo gukora amarori yagenewe kuraba ubwirakabiri, bari batoye ubuhinga bwo kuburabira mu mazi. Mu gutera ubwoba abantu nabo kugira ntibaburabe, bavuga ko uwaburaba canke ubwirakabiri bukamusanga hanze, yaca acika inkende, canke yari umuhungu agaca acika umukobwa, canke yari umukobwa agacika umuhungu. Benshi babwiketse baca biruka kwinyegeza.  Mu kubimenyesha, bavuza ingoma bahererekanya kugeza igihugu cose cinyegeje.

---

## Dusome: “Aho hambere hahise twarashaza”
**Date:** June 29, 2022 8:59 am  
**URL:** https://akanyaburunga.wordpress.com/2022/06/29/dusome-aho-hambere-hahise-twarashaza/

Aka gasomwa abize amashure aho hambere barakibuka. Ariko abarutse ubu ntibakikibuka kandi utuntu nk’utu twari duhimbaye kuko ni two twatwigisha ikirundi.  Some musoserwe.
Aho hambere hahise twarashaza
Bayaga ntiyamenye ingene bashitse kwa sekuru, kuko ico kiyago cari camuryoheye cane. Asanga bavyarawe mu  rugo, bararamukanya. Yitera mu nzu kwa sekuru, inakuru aramuramutsa, aramuzimana. Bayaga yari yatamariwe n’ivyo inakuru yambaye. Yatevye ati : « Mbe nyoku, nk’ivyo vyose wabikuye he » ? Inakuru aratwenga ati: «Erega mwananje, na none agaciwe karuma, hambere aho twarashaza. Ibi ubona mw’izosi, ni ubusaro n’ibirezi. Hari n’ibindi bininibinini abashingantahe bashazamwo, ari vyo bihete. Ibihete wumva, aho vyava ntawuhazi neza. Ariko bamwe bavuga ko vyaseswa n’uruzi, bikaza bisa n’imiruka y’ibifyera, bikangana n’ibakure, bikitwa ibirungu. Abandi bavuga ko vyava mubinono vy’inzovu. Ibihete vaboneka bigoranye rwose. Ico vyavamwo cose vyagurwa vyinshi cane. Igihete gisenye neza carazimba, cagurwa inka nyishi kikambarwa n’abaganwa n’abatunzi. Bariko barasatura ibihete bongera babikarisha, haja haracagukako ibisate. Ivyo bisate ni vyo bakarishamwo ibirezi nk’ibi nambaye. Ibirezi rero ni nk’ibihete bitoyi. Barabitungira ku murya canke ku muhivu, abakenyezi bakavyambara mw’izosi, hari uwambara bibiri, hari uwambara bibiri, hari uwambara bitatu, bine canke na bitanu.Na vyonyene vyagugwa inka. Umugabo yavyambika umugore, yaba yifise.
Bayaga abwira inakuru ati: «None ko ivy’ibirezi n’ivy,ibihete ndavyumvise,ibi vyo wambaye ku maboko ni ibiki» ?
-Aha kumaboko nambaye imiringa n’inyerere, no ku maguru ziruzuye. Imiringa yava mu butare bakura mu kuzimu. Abacuzi ni bo bayigurisha. Yambarwa n’abagabo n’abagore. Uko yarushanya ubwoko, niko yarushanya n’igiciro. Ariko imiringa y’abagabo ntiyangana n’iy’abagore. Abagabo bambara imiringa mininiminini ifise amazuru. Iyo rero bayita imitsibo, ikambarwa n’abatunzi kuko umwe washobora kugurwa inka. Abakenyezi na bo bambara iyihwanije, itagira amazuru, kenshi bayibambikira mu ruganda. Imiringa ntiyasa yose, hari iy’imijumbu, hakaba n’iy’iyimyakaka yasa n’umuhondo cane, ikaba myiza rwose.
Bayaga aca abaza inakuru ati: «None inyerere na zo zakorwa n’abacuzi»?
-Ego, na zo nyene ni bo bazizinga, bazikura mu butare. Mukuzizinga, bakoresha ivyuma vyasigaye mu gucura imiringa. Barabikwega bikavamwo urutahe rurerure rwirabura canke rusa n’umujumbu. Urwo ni rwo bazingira ku bushenza bw’inka, bw’impene canke ku bugwegwe, rukaba urunyerere. Izo nyerere zasa n’intahe kandi zambarwa na bose, abagore n’abagabo. Zashorwa n’abayangayanga. Izizinze neza bakazigura inka, izindi na zo zikagurwa indya. Inakuru agejeje aho, Bayaga amubwira ko agiye gukina na bavyarawe.

---

# Catégorie: utugenegene

## « Aramara inyota » , uruvyino rushasha rw’ umugwi Amagaba
**Date:** November 7, 2018 9:03 pm  
**URL:** https://akanyaburunga.wordpress.com/2018/11/07/aramara-inyota-uruvyino-rushasha-rw-umugwi-amagaba/

Imigwi ndangakaranga ikorera mu Burundi ntisiba kwita ku rutare ngo iterere mw’iterambere ry’akaranganga k’uburundi. Umugwi amagaba uri muri iyo mirwi idasinzira, irara ibona kugira izina ry’abarundi ribandanye riyagwa mu makungu. Inyuma y’igiteramo Umukozo caryoheye abantu benshi, ubu naho bazanye ikindi gikorwa.
Ishusho y’uruvyino rushasha rw’Amagaba
Kuri uwu wa kane igenekerezo rya 8 munyonyo 2018, umugwi ndangakaranga Amagaba uzoshira ahabona uruvyino «  Aramara inyota ». Nk’uko mu bimenyereye, bakunze kurucisha ku mbuga ngurukanabumenyi canecane kuri Youtube. N’ubu rero, niko bazobikora.
Ejo aho bukera, bazorushira ku ngurukanabumenyi bongere bace mu maradiyo atandukanye mu biganiro bavuga ibijanye n’urwo ruvyino ruryoshe cane. Abarundi bazoronka akaryo ko kwumva umudiho n’akanovera k’urwo ruvyino na benerwo bishimira.
Ngo ni uruvyino ruryoshe cane rwahinyanyuwe n’umuhinyanyuzi azwi cane mu muziki w’Uburundi Amir Pro ; nk’uko Innocent abivuga rukaba rutagira agatotsi na kamwe.
None urwo ruvyino ruvuga iki ?
Bati amaso y’uwundi ntagushimira umugeni. Ariko n’aho rutaraja ahabona, abariko bararukora baduhonje ico uruvyino ruvuga ariko ntibashimye kubivuga vyose. Kukaba nkako twoba tubagabanirije ibishobisho.
Ngo urwo ruvyino rwerekeye urukundo rw’umusore n’inkumi bagiye kubana akaramata. Kubera umubano mwiza n’ukuntu umusore yashimye iyo nkumi aca avuga ko imara inyota.
Ibirenze aho ni ejo aho bukera ku maradiyo n’imboneshakure iri ku ngurukanabumenyi.

---

## #Inkingi z’akaranga: Ntiharirizwa Innocent, ruremeshangabo mu mugwi ndangakaranga “Amagaba”
**Date:** October 3, 2018 5:50 pm  
**URL:** https://akanyaburunga.wordpress.com/2018/10/03/inkingi-zakaranga-ntiharirizwa-innocent-ruremeshangabo-mu-mugwi-ndangakaranga-amagaba/

Afise ijwi ridasanzwe. Ahibongoje abantu bata amacumu. Iyo ari mu giteramo ntawutaha kitarangiye kuko atosiga iyo ntarambira yandamye kunezereza abatumire. Imvyino ziwe zifise akanovera kadasanzwe kandi zimaze gutahukana ubushimwe bwinshi. Uwo ni Innocent Ntiharirizwa batazira Busokoza umunyakaranga ari mu mugwi ndangakaranga Amagaba. Menya vyinshi kuri iyo ntwari y’akaranga.
Ntiharirizwa I.
Uwo muvyinyi, umwanditsi akaba n’umutimbo yataye uruzogi muri komine Ndava y’intara ya Mwaro. Ni ingabirano ku bavyeyi Ndayisenga Christophe na Bimazubute Euphemie. Yakuriye mu gisagara ca Bujumbura ku musase wa Mukaza aho yakuze abona mu micungararo abahungu bavuza ingoma akabikunda cane. Aho yakunda kuzibona mu kinanira aho bita “Centre Wallis”. Umutama juvent Sanganiye niwe yigisha abatimbo bakiri bato ari nawe yatumye uwo mukunzi w’akaranga yinjira mu murwi wiwe Rukinzo Legacy aca akurira muri wo. Mu nyuma niho bamubwira ko afise ingabirano yo kuvyina, niko guca yinjira mu mugwi “Abaragwakaranga” wari usanzwemwo abandi bagenzi biwe. Ibanga ryo kuvyina arikura aho.
Kuva akiri muto n’igihe cose yariko avuza ingoma, na canecane aho atanguriye ibanga ry’ukuvyina yagumye yiga n’ibindi bicurarangisho vy’ikirundi. Yize umuduri, ikembe, n’ibindi. Abamwigisha ni abarigumije bemewe hano mu gihugu cacu. Abo nabo uwuza imbere ni mutama Torobeka Joseph yavyinye “Je Rufuku rwa Ngana”, Antoine (Kankundiye we), Cyrille, Baby John, Rurakomba wo mu Mabano na Gregoire twari tumenyereye avuza ikinanda (piano) n’abana ku mboneshakure y’igihugu. Abo bose aguma abashimira cane kuko bamufashije bidasanzwe.
Ishingwa ry’umugwi amagaba
Ari kumwe n’abandi bagenzi (imisore n’inkumi) bakunda akaranga, bagiye inama yo gushinga umugwi ndangakaranga ufise intumbero tubona uno munsi ku mbuga koraniro n’imboneshakure. Bipfuza gushinga ishirahamwe rimwe ry’akarorero mu Burundi, muri Afurika eka mbere no mu makungu. Niko gushinga umugwi ubahuza bose mu ngabire zose bafise: amajwi atosoye, ubuhinga bwo kuvuza ivyuma, n’ibindi. Batanguye ibikorwa igenekerezo rya 5 Rusama 2014. Mu minsi ya mbere vyaragoranye kubera ibihe igihugu carimwo ariko kuva 2016 nk’uko Stephanie Soleansky yahora aserukira ikigo ndangamico c’abafaransa avyemeza, uwo mugwi ntiwasivye kwerekana ibitangaza mu kuzana dushasha mu karanga n’umudiho w’ikirundi.
Bariyumviriye izina bita uwo mugwi baca bahuriza kw’izina “Amagǎba”. Izina rikomoka kw’igǎba, icumu baha samuragwa, ari naryo ryamye riranga abashingantahe. Ni rirya cumu riherekeza abatimbo canke rikabaja imbere. Kubw’abo banyakaranga, igaba ni ikimenyetso cereka “ubutore n’ubutwari”. Kubera bari benshi baciye bitwa Amagǎba.
Umukozi adasanzwe…
Abamuzi bemeza ko ari umukozi adasanzwe kandi ataruha. Baratangara ukuntu afatanya ibikorwa vy’akaranga n’ivyo kwubakisha inzu; ari navyo afitiye impamyabushobozi yaronkeye kuri Kaminuza yitiriwe Ntare Rugamba. Nk’uko avyiyemerera, amaze kwandika imvyino zigera kuri 15 muri izo hakaba hamaze gusohoka: Amagaba na Burundi. Ubutwari bw’iwe n’ubushobozi buguma bugaragara mu bikorwa vy’umugwi Amagaba, no mu giteramo “Umukozo” ( C’incuro ya mbere) yarerekanye ubuhinga budasanzwe aho yabonetse atamba ingoma, intore, avyina ,…
Uruvyino Amagaba rwanitswe na Ntiharirizwa Innocent
Ngo ntibimugora kwiyumvira uruvyino. Bimuzamwo aho aba ari hose: mu muduga, mu nzira, aruhutse, eka umwanya wose. Imvyino ziwe zirimwo impanuro zidasanzwe kandi zose ziba zifise inkabuzo ikomeye ituma ayandika. Nk’uruvyino Amagaba yarucishijemwo impanuro abakuru baha abana babo aho avugamwo amajambo sekuru wiwe yahora amubwira kera. Uruvyino Burundi rushasha yagomvye avuge ubwiza bw’igihugu eka mbere anashiremwo amazina y’abami yibaza ko abantu bariko basa n’abibagira.
Yipfuza kubeshwaho n’akaranga…
Uwo munyakaranga arashima cane intambwe umugwi yatanguje ugezeko aho abona bashoboye gukundisha akaranga k’uburundi abanyagisagara bahora batakitayeho. Uno munsi arashima kuko benshi barabihurumbira. Ngo arizeye ko vuba n’abaririmvyi b’umuziki kizungu bazoteba bakabona akanovera k’umudiho kirundi bakagaruka bagasohora indirimbo ziryoshe mu mayaya, urwedengwe n’iyindi midiho. Mu vyipfuzo vy’iwe, arashaka kubona atakindi kintu akora. Ashaka ko akaranga ari wo mwuga yotorana. Yipfuza guseruka mumakungu nk’umuririmvyi (umuvyinyi) w’umurundi akakigwa kumuntu adasanzwe.
Kugira ngo ashike ku co yipfuza, hari ibintu bitari bike bikenewe ari naho anegura abantu bataramenya akamaro k’akaranga. Ku bw’iwe, ntakindi abarundi babamwo abambere kw’si atari akaranga. Niho aboneraho gutera akamo ababishoboye ngo biteho akaranga bimwe bihagije. Agasaba abantu batunganya ibiteramo bikomakomeye ngo baje baraha ikibanza akaranga. Atari abarundi bo nyene bahaye agaciro akaranga kabo, ntabandi bazobikora. Abategura amasabukuru bogerageza bagashiramwo imico y’iwacu. Ngo amaradiyo n’ibimenyeshamakuru navyo vyogerageza bigaha ikibanza kinini akaranga k’iwacu no kugahayagiza. Nayo Reta, ngo yogerageza igafasha biboneka abariko barateza imbere akaranga.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## Umukozo 2018: igiteramo c’akanovera kadasanzwe c’umugwi ndangakaranga “Amagaba”
**Date:** June 12, 2018 11:05 am  
**URL:** https://akanyaburunga.wordpress.com/2018/06/12/umukozo-2018-igiteramo-cakanovera-kadasanzwe-cumugwi-ndangakaranga-amagaba/

Kw’igenekerezo rya 8 Ruheshi 2018, abanyakaranga b’umugwi ndangakaranga Amagaba barerekanye igiteramo kidasanzwe bise “Umukozo”. Mu buhinga budasanzwe, bahuje umurisho n’intambo y’intore, ikintu kitari bwa boneke mu Burundi. Abatari bahari, barahomvye. Ariko muri make ni bumve uko vyari bimeze aho mu kigo ndangakaranga c’ubufaransa mu Burundi kuri uwo mugoroba.
Ishusho: Amagaba
Buragorovye. Mu nyubakwa z’ikigo ndangakaranga c’ubufaransa, abantu barakinje. Barakeye mu maso kandi urabona ko biteze ikintu kibanezereye. Bamwe baricaye abandi barahagaze. Hari n’abaja baragendagenda. Inzu y’ibiteramo yari yugaye. Ariko ku mwanya ku mwanya wumva ivyuma bivuga n’amajwi y’abantu. Ahari ivyapa bimenyesha intone z’ibiteguwe muri ico kigo, abantu baguma baza bitegereza. Muri ivyo vyapa, harimwo ikimenyesha igiteramo Umukozo (I) c’umugwi ndangakaranga “Amagaba”. Ico nico baguma baraba badashigwa. Barasoma, bagaca basubira bagatembera bukebuke bataja kure y’umuryango.
Igiteramo c’agakura
Igihe kigeze, nk’uko bahora babikora, ikengeri iravuga. Bugurura imiryango abantu baca barundana ku muryango binjira kugira ntibabure ibibanza. Huzuye, bugaye imiryango igiteramo kiratangura. Hatanguye umurisho. Ingoma zirimirikanya zirakubita ikiniro riruzura. Mu nyuma haje intore zinyiririka mu murisho w’ingoma baratamba abari aho baratamarirwa.
Hakurikiye intambo z’abana b’abigeme b’imiyabaga. Abo nabo baratangaje benshi. Barivunagura ukamengo ntibagiramwo igufa na rimwe. Imiyabaga isa neza ireha nk’uko yoba yaciwe ku giti kimwe. Vyari bibereye ijisho. Vyaraboneka ko bakoze bidasanzwe. Umwanya wose, urwungikane rw’ibicurarangisho vy’ikirundi nirwo rwaguma rwumvikana intambo imwe igahera iyindi ikaza, abakobwa bahava hagaruka abahungu.
N’igihe atawaba ariko aratamba, amajwi arongorotse y’abavyinyi b’umugwi Amagaba, ahujwe mu buhinga budasanzwe n’ibicurarangisho kirundi vyari bibereye ijisho n’ugutwi. Abantu bose bari bahari ntibahengeshanya gukoma amashi bakenguruka ivyiza bariko barabona imbere yabo, bashimira abo bantu bariko badufasha kwibuka akarangamutima kamye karanga zina murundi. Imyironge, umurya w’inanga, indonongo, ikembe, umuduri, ntiwari kwumviriza.
Nk’uko babisiguye, “Umukozo” ni ihuriro ry’intambo n’imidiho Kirundi myinshi bahurije mu giteramo kimwe kurya kw’ubugari n’inkozo zabwo bigaca biryoha. Kukaba nkako baratembereje abari aho mu ntara zose z’igihugu n’imidiho itandukanye ihabarizwa.
Akaryo ko gushimira intwari
Igiteramo umukozo catumye haboneka akaryo ko gushimira abantu bose bafashije umugwi Amagaba gushika aho ushitse uno munsi. Babanje gusaba agacerere bibuka umuhisi yahora muri uwo mugwi yitavye Imana, bamusabira ku mana ngo imugumize i buryo bwayo. Mu nyuma baciye batangura gushimira abantu bose bafashije kwigisha ibicurarangisho vy’ikirundi amagaba yose yari aho abakuza ubwatsi.
Icari kiryoshe ni uko hari abarundi batari bake abato n’abakuze, ndetse n’abanyamahanga kandi bose baryohewe cane. Ikibabaje gusa ni uko uravye abanyakaranga bari muri kino gihugu canke abandi banyatugenegene batari benshi nk’uko umuntu yari avyiteze. Bikaboneka ko ico gushigikirana mu banyatugenegene kitarakomera cane. Impinga iracari ndende ariko abari bahari baratuma umuntu yokwizera ko bizoteba bikagenda neza. Abarundi bagashigikira akaranga atawusigaye inyuma nabo abagwanirakaranga bagasenyera ku mugozi umwe.
Igiteramo carangiye mu kanyamuneza ntangere, abantu badashaka ko gihera. Baciye batanga isango mu mwaka uza wa 2019 aho igiteramo “Umukozo II” kizosubira kikaba muri ico kibanza nyene n’uburyohe ntangere. Abantu bumva ari kera, baguma basaba ko bobasubiriramwo ico nyene bakoze.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## #Ihuriro ry’icuramayagwa: ngo icuramayagwa mu kirundi?
**Date:** September 18, 2017 9:15 am  
**URL:** https://akanyaburunga.wordpress.com/2017/09/18/ihuriro-ryicuramayagwa-ngo-icuramayagwa-mu-kirundi/

Ku ncuro ya gatatu, urwaruka rwarakoraniye ku kigo ndangakaranga Bwenge Nyabwo ruganira kw’icuramayagwa. Kuri uyu wa gatatu igenekerezo rya 13 Nyakanga 2017, ihwaniro ryaranzwe n’inkazabiyago yari iryoshe cane ifatiye ku ndongorabayago: “ Icuramayagwa mu Kirundi, biracashoboka?”.  Haratanzwe ivyiyumviro vy’akamaro kanini cane.
Ishusho: Benoît Ns.
Kubera ukuntu indero yamye itunganije mu Burundi, abize bisanze basa n’abibagira ikirundi bukebuke. Ivyo vyemejwe na benshi bari aho biyemerera ko ubu ururimi bakoresha gusumba izindi mu gihe bari mu bikorwa ari igifaransa. Bénoît Nsengiyumva yavuze atarya umunwa ati: “Jewe nkorana n’abashinwa. Mu vyo nkora vyose nsanga niyumvira mu kirundi hanyuma nkandika mu zindi ndimi. N’inama tugize mu kirundi, noroherwa gufata icegeranyo mu gifaransa”. Nk’uko abisigura, ivyo bitumwa n’uko benshi bakiri mu mashure matomato n’ayisumbuye, abarezi babakarira ngo bavuge igifaransa hose; no mu karuhuko. Icagora benshi na canecane abavuka hagati mu gihugu ni uko amasaha yose baba batari kw’ishure bategerezwa kuvuga ikirundi. Ayo akaba amananiza!
Abari aho bose bahurije ku kintu kimwe: kuvuga mu kirundi birashoboka n’aho navyo biriko birasubira inyuma, ariko kwandika, vyoroshe mu zindi ndimi.
Icuramayagwa mu Kirundi
Hari bamwe bavuga ko atacizere bafise ko icuramayagwa mu Kirundi ryoshoboka. Ariko abandi nabo , harimwo Prosper Niyonkuru, bakavuga ko bishoboka kuko n’aho vyagoranye amazi ntararenga inkombe: igice kinini c’abarundi  gikoresha ururimi rw’ikirundi. Bitayeko uravye abari ku kivi mu gukora amayagwa , na canecane abaririmvyi, benshi babikora mu Kirundi. Kandi bagakundwa. Bikagira akamaro.  Ntacobuza rero ko no mu mayagwa yanditse bishoboka.
Kukibazo c’uko ikirundi kigoye kwandika: ubwatuzo, amajambo afatanywa, ayatandukanywa,… benshi bavuga ko n’izindi ndimi zigoye kuko nazo zifise amatageko y’inyandiko. “Iyo ntiyoba intandaro yo guhemukira sogokuru!”
https://www.facebook.com/plugins/post.php?href=https%3A%2F%2Fwww.facebook.com%2Fakanyaburunga%2Fposts%2F742284789229637%3A0&width=500
Akanovera k’amayagwa mu Kirundi
Ngaha rero ahari agahaze. Kubwa Nosenti asanzwe ari umuririmvyi, “abaririmvyi benshi bakora indirimbo zabo mu Kirundi barukoresha nabi urwo rurimi rwacu, gurtyo bigatuma rutituka”.
Mu kubandanya inkazabiyago yacu, twifashishije indirimbo z’ikirundi zakozwe mu bihe bitandukanye. Twahereye ku rwasohotse mu myaka y’1990, duca twumviriza urwasohotse mu myaka y’ 2000, hanyuma urusohowe mu 2017.
Izo ndirimbo uko zirutana mu myaka, niko vyumvikanye ko zisumbanya akanovera. Uko imyaka yagiye ikura, niko akanovera kagiye karagabanuka. Ururirimbo rwo mu 2017 nta butumwa na bumwe bwumvikanyemwo, ku bari ngaho.  N’ikirundi cavugwamwo nticari gikwiye. “Cari giteye amazi!”, nk’uko umwe yabivuze yitwengera. Urwo mu 1990 rwari rurimwo ubutumwa bwumvikana kandi rukozwe ku ngereranyo n’impinyanyuro nyinshi, akaba ari nayo nzira yo kwerekana ubwiza bw’ururimi rw’ikirundi.
Agashavu bamwe bamwe bari bafise ni ukuntu amaradiyo yubahuka akavuza indirimbo zitagira akanovera nk’urwo rwo mu 2017. Ariko iyo nkazabiyago yarabishuye kuko bose batahuye ko amaradiyo avuza ivyo aronse. Hamwe abarundi twisubiyeko tugakora amayagwa y’akanovera, ntakibuza ko amaradiyo aca avuza ivy’akanovera.
Twasezeranye ku mwimenyerezo wo kwandika inkuru ngufi mu Kirundi, n’akakino umunota w’ikirundi, aho umwe wese yahabwa umunota umwe avuga ikirundi kitavanze.
Ni aho ku ndwi iza!

---

## Iruhukire Mutama, iragi udusigiye tuzorigumye!
**Date:** April 19, 2017 8:29 am  
**URL:** https://akanyaburunga.wordpress.com/2017/04/19/iruhukire-mutama-iragi-udusigiye-tuzorigumye/

Kuri uyu wa 17 Ndamukiza 2017, umutama Antime Baranshakaje, umunyagisaka, yaraherekejwe ubwanyuma. Uwo mutama ashengeye amaze imyaka 82, yavutse mu mwaka w’ 1935 mu Gishora, aho n’ubu hari ingoma Ruciteme na Murimirwa.
Mu 2012, igihe Uburundi bwahimbaza imyaka 50 bumaze bwikukiye, uwo mutama yashizwe ku rutonde rw’abantu bakoreye igihugu bigashimwa bagizwe n’abasirikare hamwe n’abaserukiye Uburundi mu makungu. Mu buzima bwiwe bwose, yagumye yitanga atiziganya ngo umurisho w’uburundi umenyekane mu Burundi ndetse no mu makungu. Ubwo bwira budasanzwe bwaranze uwo muhumure  bwashikanye umurisho w’ingoma ku rutonde rwitabwaho n’ishirahamwe mpuzamakungu ryitaho indero, ubumenyi n’imicokama. Umwanditsi Rivardo Niyonizigiye yamwipfurije kuruhuka neza abicishije mu cese gikurikira.
Ishusho: africatime
Nivyo uragiye
Twaraye tuguherekeje
N’iteka ryinshi ribereye umwubahwa nkawe
Umuhumure asazanye umutima, iteka n’ijambo…
Ntakubesha udusigaranye  irungu
Kuko umuvyeyi  adashira uburyohe
Ntibirankundira kubitahura
Ko ntagisubira kukubonana wa murisho
Umwe wagukundira kuko wawukunze
Ukakwubahiriza kuko wawubashe
Umwe watarika ngo uduteramishe
Amashi agashwara amashinga yose
Nawe ukikiriza utibabarira
Wivuna wivunagura uvuna isambwe
N’akaneza kenshi kamye kakuranga.
Aho mboneye irya mishunguke
Ingimbi n’ibikwerere vyakubise amayira akazima
Abo bose bahujwe n’ukugusezera
Ubu novuga nti uruhuke neza
Ugende ufashe Imana kurema.
Ni wigire usize iteka mu cakwibarutse
Kubera wagumije ibanga warazwe
Ukanka guhemukira uwakuremye
N’uwakwibarutse ukitwa umurundi.
Humura warazize ubugunge n’inda ndende
Rya ragi uritanga utitangiriye itama
Ehe raba ibitazi bitamba umurisho
Izuba ryaka abansi bakajingitwa
Nabo abakunzi bakaduhunda impundu.
Ubu amashinga yose aratuyaga
Aho turenguka baduha inzira
Kuko waduhaye izina ryiza rya nyakuzigamwa
Udusigiye iragi ribereye abaragwa bo Burundi bw’ejo
We karorero k’abavyeyi ntadohoka kw’I banga
Nyamuhora kw’ijambo ,
Gaba ry’abatoni rigororoka kw’ijambo
Ry’abahuzakiyago
We nterekwa y’ivyuma vyuzuye ubuhizi
Bumwe bwamye buhuza abanaburundi
Camwa cama amahoro n’amahonda
Kikamurwa  akaranga keza, imico n’imigenzo
Ryakaka ry’ikirimba rizama ritumurikira.
Iyakuduhaye ari nayo ikwiyegereje
Niyihute kudutorera umutoni atorane
wa mutima wakuyagira,
Ijoro rigiye imbere y’uko umutwenzi utambika
Waguhamagaye mu kavaziko  witab mu gicugu
Uca ukoroka ijoro uj kurangura ivyo wabwiwe
None ehe ushengeye utwambitse izidukwiye
Ehe utuvyagije mu cubahiro.
Niko wari intasubirizwa intashumbushwa
Ariko intore nkawe ntiyigera isaza
Yisiga mu basigaye iyo batagotse
Ngo badohoke ku ryo barazwe
Intore zinyumva ntiziyumye ziyumvitanya
Uwumva yogera ikirenge mu c’Uwo mutama
Agafata inzira yafashe iyo ntibagirwa
Ntatinye  kubigira  kuko Imana izuhira.
Abatama ntibatinye kumufatirako akarorero
Mu kutubwira uwuhuma n’uwudahuma
Batubwire itenga ritera iteka n’iritesha ijambo
Kuko nibo batwitangiye imbere
Urwaruka ruzobumvira bukurikize iragi ruhawe.
Mutama w’iteka,
Isemo usize ntawutayibona kandi si ugupfa gusemagura
Ariko abategetsi bitegereje iyo batera ibidodo
Abakenyezi bagakenyera zikaguma
Urwaruka rugafatana mu nda
Nawe umunyagihugu wese agahumbira ibibereye
Ndazi ntitwoteba kuyitoza.
Reka nce make se Mutama w’iteka watewe utekereje
Ngusabire uruhuke utekane ku kigabiro wagabiwe
Imyaka wamaze utatumaramaje
Ibere umugisha abagiye gukurikiza iragi udusigiye.
Iruhukire!

---

## Ve hasi!
**Date:** March 23, 2017 12:31 pm  
**URL:** https://akanyaburunga.wordpress.com/2017/03/23/ve-hasi/

Ababajwe n’uko ingabire y’ivyiza, imico n’imigenzo ya ba sogokuru igire iduce mu myanya y’intoke, Rivardo Niyonizigiye aratakamba ahamagarira abarundi b’ingeri zose ko bova hasi ndetse bakagarukira iryo ragi. We aryita inka, ingereranyo ry’igitungwa c’iteka mu Burundi.
Ishusho: pixabay
Rwaruka rwaruka rudatinya urukamvye
Ngo akavuye kwa Ngumyi kama karya uwuramvye
Nayo interekwa ya nyeneyo ikama iryoha ikamvye
Haguruka twigarure iy’I wacu yagiye
Twataye wa mutamana twararwa bikwiye;
Ve hasi se yemwe n’aho twiziguye rigiye!
Ve hasi tuvavanure no kwigina ubuhiye
Dutangure se yemwe gutambamira uburaye
Ni twaburaga umucuko tuzoba duhaye.
Umwe atambana na mukeba yama adakubita urugohe
Raba  yaduhenze aduhereza ibirohe
Ve hasi se ntuze ataratugira imbohe .
Ejo bundi naramutse nsabika akavaziko
Nibambura nsanga umukwe yubitse inkoko
Inkumi yikuye ivata yanda se ayivyara mw’isoko
Igikwerere gikwega nyina gisunikira mu buroko
Nikokomora ngira ntrya nsanga niko koko…
Ntamusore asigara ve hasi tugende
N’izo nkumi z’imikuza ntizibagire uturende
Tunyaruke ehe raba ntirarenga umugende !
Bakamakare namwe bakurambere
Ehe iraducitse iragiye imwe yambere
Na wa muhezagiro ngo ize itwerere,
Ve hasi ntimugire ni ibikino vy’abungere
Dufashe idusigire n’umwerera
Na rirya yari itanguye kwerera
Ve hasi itararenga Nyakerera*!
*Nyakerera: Uruzi ruri muri Komine Gisozi rwisuka muri Ruvyironza rukaja muri Ruvubu

---

## “Ari hehe? “Jean Pierre Ngendanzi
**Date:** December 9, 2016 1:29 pm  
**URL:** https://akanyaburunga.wordpress.com/2016/12/09/ari-hehe-jean-pierre-ngendanzi/

Ntawutavyibuka. Umuririmvyi Jean Pierre Ngendanzi yaratumaze irungu kandi n’ubu akiriko. Aka karirimbo karyohera ugutwi kakanyura umutima kandi kigisha, katuvunira urugohe. Insiguro yako yoba ari iyihe?
Umuntu avugwa muri aka karirimbo ni “umukobwa”. Ijambo rifise insiguro nyinshi bivanye n’aho rikoreshejwe. Rishobora gusigura umuntu w’igitsinagore afise imyaka mike, umwana wa naka (umukobwa wiwe) canke nyene umukunzi. Ni iyo nsiguro yanyuma uwo muririmvyi yavuzemwo uwo muntu.
Umuririmvyi atuyagira inkuru y’umukobwa bahora bakundana ariko abonye uw’amahera menshi aca aramuheba. Ajana n’uwo w’amahera, amaherezo aca aba mabi cane: uwo mushasha yaramutaye amusigarana imvuka. Birumvikana ko yamusigaranye amarira kuko yahakwa gutabwa mu gisumanyenzi canke agacibwa. Ntawuyobewe ukuntu abarundi batahura gutwara ishushu.
Ururirimbo ruratwigisha cane ko mu buzima atawoja arakurikira amaronko. Rutwigisha kandi ko umukene ataba akenye umutima, kuko imyaka yose bari bamaranye n’uwo muririmvyi batari bwagwe mw’isanganya ribatandukanya. Bisigura ko umuririmvyi wewe yari afise umutima azi kugera akageranuza.
Ugurura mwiyumviririze ururirimbo mukurikirane n’amajambo arugize!

---

## #Bwaribarutse# Hakizimana Adelino:Iyo Manzi Wararaye
**Date:** November 17, 2016 12:23 pm  
**URL:** https://akanyaburunga.wordpress.com/2016/11/17/bwaribarutse-hakizimana-adelinoiyo-manzi-wararaye/

Abantu batari bake ndamaze kwumva bidoga ngo abaririmvyi b’ubu ntibitaho ubutumwa bashikiriza. Nivyo usanga bishika. Ariko rero, aho hambere hahise abarundi bari bazi kuririmba cane. N’aho ubu womengo karacamwo tugatwarwa n’ibiva mu mahanga, aho hambere indirimbo zaho wasanga zifise akanovera. Nico gituma uno munsi twipfuje kubashikiriza amajambo ya rumwe mu ndirimbo zabiciye bigacika yitwa “IYO MANZI WARARAYE”. Soma musoserwe!
Ururirimbo Iyo Manzi wararaye rwaririmbwe na Adelino Hakizimana hamwe na Orchestre National ya mbere mu Burundi. Hari mu mwaka  w’1978. Rwasohotse uwo mugwi umaze umwaka umwe gusa ushinzwe. Ico gihe waserukirwa na Musenyeri Justino Baransananikiye.
Adélino Hakizimana ni nde ?
Bivugwa ko uwo munyatugenegene yakuriye i Remera, umutumba wegereye umugwa mukuru w’intara ya Muramvya. Nk’uko vyanditswe mu gitabu caYinjiye umugwi Orchestre National ugitangura mu 1977. Nk’uko vyanditswe na Mgr. Justin Baransananikiye Mu gitabu c’iwe ‘De l’Inanga à la Guitare Classique, une Histoire de la Naissance de la Musique Burundaise Moderne’. Twovuga « Kuva ku nanga y’imirya uja ku gitari c’ikizungu, ivuka ry’umuziki wa none w’ikirundi », Adelino Hakizimana yakuze avuga ibicuba n’amazina aho yaba aragiye inka z’abavyeyi. Niho yoba yarakuye agahogo keza na rirya n’ingabirano yo kuririmba ntiyari ayibuze. Amajambo agize iyo ndirimbo ni aya akurikira :
IYO MANZI WARARAYE
Mbega ngire nte, ga mwana wa mama?    R/ Iyo manzi wararaye!
 Mbega ngire nte, ga mwana wa mama, R/ Iyo manzi wararaye!
 Sinzi ico mbonye, ga mwana wa mama,R/ Iyo manzi wararaye!
 Cera mu ruzi, ga mwana wa mama,R/ Iyo manzi wararaye!
 Nk’umusaraba, ga mwana wa mama,R/ Iyo manzi wararaye!
 Wa Gasupari, ga mwana wa mama, R/ Iyo manzi wararaye!
 Anteye intimba, ga mwana wa mama, R/ Iyo manzi wararaye!
 Nzoja kuraba, ga Kimararungu, R/ Iyo manzi wararaye!
 Iyo manzi we!     R/ Iyo manzi wararaye!
 Iyo manzi we! R/ Iyo manzi wararaye!
Nite mu ruzi rushake rujane, R/ Iyo manzi wararaye!
 Nite mu ruzi rushake rujane, R/ Iyo manzi wararaye!
 Nizibe intambi na yo insogote, R/ Iyo manzi wararaye!
 Nizibe intambi na yo insogote, R/ Iyo manzi wararaye!
 Nite mu ziko ncike amakara, R/ Iyo manzi wararaye!
 Iyomanzi we!R/ Iyo manzi wararaye!
 Iyo manzi we!R/ Iyo manzi wararaye!
(I)shavu ntiryica, ga Kimararungu, IR/ Iyo manzi wararaye!
 (I)cica ni irungu, ga mwana wa mama, R/ Iyo manzi wararaye!
 (I)kimara irungu, ga mwana wa mama, R/ Iyo manzi wararaye!
 (I)kimara intimba, ga mwana wa mama,R/ Iyo manzi wararaye!
 Ni umwana uvyaye, ga mwana wa mama, R/ Iyo manzi wararaye!
 Aja gusenya, ga mwana wa mama, R/ Iyo manzi wararaye!
 Aja kuvoma, ga mwana wa mama, R/ Iyo manzi wararaye!
 Agatebuka, ga Kimararungu, R/ Iyo manzi wararaye!
 Iyo manzi we! R/ Iyo manzi wararaye!
 Iyo manzi we! R/ Iyo manzi wararaye!
Mazi masabano ntamara imvyiro, R/ Iyo manzi wararaye!
 Mazi masabano ntamara imvyiro, R/ Iyo manzi wararaye!
 Mazi masabano ntamara imvyiro, R/ Iyo manzi wararaye!
 (U)mutima muhanano ntiwuzura inda, R/ Iyo manzi wararaye!
 Iyo manzi we ! R/ Iyo manzi wararaye!
 Iyo manzi we ! R/ Iyo manzi wararaye!
Vyuzurarembo, ga mwana wa mama, R/ Iyo manzi wararaye!
 Vyuzurarembo, ga mwana wa mama, R/ Iyo manzi wararaye!
 Ca maribori, ga mwana wa mama, R/ Iyo manzi wararaye!
 Ni umwana uvyaye, ga mwana wa mama, R/ Iyo manzi wararaye!
 Ni inyana y’inka, ga Kimararungu, R/ Iyo manzi wararaye!
 Iyo manzi we! R/ Iyo manzi wararaye!
 Iyo manzi we! R/ Iyo manzi wararaye!
Hari ndagukunda, nkakwankira umwana, R/ Iyo manzi wararaye!
 Hari ndagukunda, nkakwankira umwana, R/ Iyo manzi wararaye!
 Hari ndagukunda, nkakwankira umwana, R/ Iyo manzi wararaye!
 Ntaba agukunda, ruba ari uruhendo, R/ Iyo manzi wararaye!
 Iyo manzi we!, R/ Iyo manzi wararaye!
 Iyo manzi we! R/ Iyo manzi wararaye!
Ushobora kurwumviriza mu gufyonda aha munsi.

---

## Imvyino, Indirimbo : Itandukaniro
**Date:** April 8, 2016 5:15 pm  
**URL:** https://akanyaburunga.wordpress.com/2016/04/08/imvyino-indirimbo-itandukaniro/

Amajambo : imvyino (mu rudende « uruvyino ») na indirimbo (mu rudende « ururirimbo ») arakunda kwitiranywa iyo abantu bariko barayakoresha mu buzima bwa minsi yose. Kenshi urasanga biva ku mvo nyinshi harimwo ibikoresho vy’umuziki (haba guhinyanyura canke gushira ahabona imvyino canke indirimbo) bisigaye bikoreshwa vyatumye imvyino n’indirimbo birushirizaho gushusha. Ariko, bisanzwe bitandukanye kandi n’ubu hariho ibimenyetso vyinshi bitandukanya imvyino n’indirimbo.
Ishusho:Akanyaburunga
Mu Burundi hoba hatanguye imvyino. Ariko haraja haricangamwo n’indirimbo ariko ku rugero rutari runini cane. Ivyo bibonekera mu mvyino za kera twumvana abasogokuru na ba nyogokuru. Uravye i mbere y’umuzo w’abazungu, usanga akajwi gahibongoje kose kajana ku mvyino gusumba ku ndirimbo. Aha bigaragazwa n’uko n’igitabu cegeranya izo mvyino bise agahogo k’abarundi ciganziye imvyino.
Igihe haje abazungu, ubuhinga bwaciye butera i mbere. Ihinduka riraba, abantu batangura kuja mu masengero aho guhayagiza Imana haba mu misa, ibihimbazo eka mbere no ku minsi mikuru yose wasanga imvyino ziriko ziratanga ikibanza ku ndirimbo. Mu masengero menshi, ibikoresho biboneka kuri gusa. Nk’ibitari, inanga, mbere n’ibindi bicurarangisho, ababikeneye babironka kuri gusa. Ivyo nivyo bituma indirimbo zifata ikibanza kinini gusumba imvyino, na cane cane ko ziba zihinyanyuye ku buhinga buhanitse.
Ikimenyesha ko igikorwa cahinyanyuwe ari uruvyino canke ari ururirimbo ni iki?
Ururirimbo umuntu arumenyera kwipanga n’ihuzwa ry’amajwi: irya mbere, irya kabiri, irya gatatu, ni’irya kane. Irya mbere n’irya gatatu avugirwa hejuru cane, irya kane n’irya kabiri nayo akavugirwa hasi. Uyateranije, usanga havuka urusobekerane rw’amajwi aryohera ugutwi ugasanga wohora urumviriza. Uru ririmbo kandi urumenyeshwa n’uko ibitero n’ivyitabirizo biba bigenda kumwe (rimwe na rimwe).
Uruvyino narwo turumenyeshwa n’ibice bibiri vyama biruranga: igitero n’icitabirizo. Kenshi, ivyitabirizo birashobora kuba ari bibiri: icitabirizo rusangi, n’icitabirizo k’inkorahato. Ikindi kirutandukanya n’indirimbo ni uko uruvyino ruvurwa mw’ijwi rimwe kandi rihibongojwe. Kera uruvyino rwerekanwa n’uko bakoresha amashi mu gucuraranga. Amashi aragumya neza nk’ibindi bicurarangisho. Afasha cane cane kutanga umudiho w’uruvyino canke ururirimbo.
Uturorero twerekana itandukaniro ry’uruvyino n’ururirimbo
Ururirimbo ruhayagiza igihugu c’Uburundi
…
Burundi bwacu,
Nkoramutima kuri twese
Tugutuye amaboko
Umutima n’ubuzima
Imana yakuduhaye ikudutungire
Horana ubumwe n’abagabo n’itekane
Sagwa n’urweze,
Uruvyino
Shaya Rugamba
Akitabirizo: //Shaya Rugamba!
Icitabirizo: /Ahiyehe! Ahiyego! Wararaye nanje
nararaye we, shaya rugamba!
Igitero: Ndababwire uwandiye we! Shaya Rugamba!
Uwanteye agahinda we+ Shaya Rugamba!
Ni uwantwaye umukunzi ma+ Shaya Rugamba!
Umusore yamukoye weee+ Shaya Rugamba!
Yarateruye aratwara we+ Shaya Rugamba!
Ku Mpinga Busoni weee+ Shaya Rugamba!
Ararwara singwaza weee+ Shaya Rugamba!
Aravyara si mvyaraaa! + Shaya Rugamba!
/ Ahiyehe! Ahiyego! Wararaye nanje
nararaye we, shaya rugamba!

---

## Intambo z’ikirundi: igisuru
**Date:** March 25, 2016 12:49 am  
**URL:** https://akanyaburunga.wordpress.com/2016/03/25/intambo-zikirundi-igisuru/

Muri wa mugambi w’akanyaburunga wo kubamenyesha vyinshi ku karanga k’uburundi, n’ubu nyene twashimye kubayagira ku ntambo. Uno munsi dushimye kubayagira ku ntambo yitwa “Igisuru”. Igisuru gitambwa hehe ? cashitse mu burundi ryari ? Gitambwa na bande ? Mbega intambo y’igisuru isigura iki ? Yoba yaratambwa i bwami ? Ivyo ni ibibazo tuja kurabira hamwe muri iki kiyago.
Ni intambo itambwa n’igitsina gabo, kuva ku bahungu batoya gushika ku bisumbuye mugabo bakibasha. Yatambwa mu ntara kama y’ubweru na kumoso ahari intara za Cankuzo, Ruyigi na Rutana. Benshi bavuga ko yoba yaje ituruka mu bihugu vya tanzaniya mu ntara ya Buha. Hari n’abavuga ko yoba yatambwa n’abatwa.
Abayitamba bakoresha umubiri wose na cane cane amafyinga. Iyo abagabo batamba igisuru abagore nabo baba bariko batamba umutsibo. Umudiho wayo urihuta cane nk’uw’ihuruma n’umuyebe . Bayitamba basimbagurika, amaboko bayapfunyapfunya intoke zishamaje neza kurya kw’inyamaswa igomba ifate ikintu. Hari n’igihe baja barasa n’abaterera inyuma yabo utuntu kurya kw’abarimyi bariko barakangaza baterera urwiri inyuma.
Ni intambo igaragaza umunezero abantu baba bafise. Yashobora kugaragaza umunezero w’uwibarutse, umwimbu, inka yavyaye iriza, canke ku zindi manza zose zitunganywa mu miryango. Intambo y’igisuru yakunda gutambwa kenshi ku mpeshi, mukaba muzi ko impeshi abantu baba bimbuye ubwishaza, ingano n’ibiharage. Baba bariko barigina umwimbu. Yaratambwa mbere no ku mutasuro. Muca mwumva ko ari intambo y’umunezero.
Iyo abantu baturuka muri izo ntara zitamba igisuru baje gushengera i bwami ari nko ku minsi mikuru y’i bwami, iyo ntambo yaratambwa ku kirimba i bwami abantu bagatamarirwa. Niho i bwami hama hatambwa intambo zitandukanye kuko haza abantu b’imihingo myinshi, bakaza bazanye intambo n’utugenegene tw’i wabo.
Ubu iyo ntambo iratambwa mu mirwi ndangakaranga dusanga mu bice bimwe bimwe vy’igihugu na canecane mu bisagara. Iyo bazitamba, ntibaraba ngo bakomoka mu ntara zahora ziyitirirwa gusa. Itambwa na bose.
Ufise ico utwunganirako, twandikire aha hepfo canke kuri akanyaburunga@gmail.com.

---

# Catégorie: yaga-akaranga

## Kubera iki mu biranga umusi mukuru wa Pasika harimwo amagi asize amabara ?
**Date:** April 20, 2025 9:50 pm  
**URL:** https://akanyaburunga.wordpress.com/2025/04/20/kubera-iki-mu-biranga-umusi-mukuru-wa-pasika-harimwo-amagi-asize-amabara/

Ntibimenyerewe hano iwacu, ariko mu migenzo y’ibindi bihugu na canecane ibigwiriyemwo abakirisu n’abayahudi, umusi wa Pasika uzwi nk’umusi mukuru w’amagi. Kuri uwo musi, abana bahabwa utuganuke tubanezereza tw’ibibumbano bisa n’amagi dusize amarangi atandukanye. Muti ivyo vyoba vyavuye kuki?
“Pessa’h”, ijambo ry’igiheburayo risigura “kujabuka”, ari yo Pasika mu Kirundi, ni umusi mukuru uhimbazwa n’abakirisu hamwe n’abayahudi kw’isi yose. Mu Burundi, uwo musi watanguye guhimbazwa inyuma y’umuzo w’abazungu mu ntango y’ikinjana ca mirongo ibiri.
Ku Bakirisu, ni umusi wo guhimbaza izuka rya Yezu Kristu (canke Yesu Kristo), n’ukwitanga kwiwe ngo akize isi. Naho ku Bayahudi, uwo musi ni akaryo ko guhimbaza ukubohoka kw’Abayahudi bari bafashwe ruja na Farawo muri Egiputa, maze bakajabuka ikiyaga gitukura bagasubira mu gihugu c’isezerano.
Eka n’abapagani bărahimbaza umusi nk’uwo kuva kera cane. Kuri bo, kwari uguhimbaza ihinduka ry’ibihe, bava mu gihe gikanye cane baja mu gishushe. Aho akazuba kaba kagarutse, ibiterwa bigasubira gutotahara. Haba ari mu gihe ciza gishira iremba.
Mu bihugu vyinshi kiretse ivyo muri Afurika, uwo musi bawufata nk’ “umusi mukuru w’amagi”.
Ikimenyetso kidasanzwe…
Kuva kera cane, n’imbere y’uko idini ry’abakirisu rivuka, igi (irigi) ryamye rifatwa nk’ikimenyetso c’ubuzima, c’ukwiyubura, canke c’ubushasha. Mu myaka 5 000 iheze, Abaperesi barahana amagi nk’ikimenyetso c’ubugenzi n’umubano  mwiza. (Aha twokwibukanya ko mu Burundi bahana inka 🤩) Umwanditsi Marie-Christine ANEST COUFFIN avuga ko “ igi (irigi) camye ari ikimenyetso c’itanguriro ry’isi (iremwa ry’isi) haba i Buraya, Amerika, Aziya, eka mbere na Afurika”.
Kuva mu kinjana ca kane gushika mu ca cumi n’indwi, abakirisu bari babujijwe gufungura amagi mu gihe c’ikarema. Kubera ko batashobora kubuza  inkoko guta amagi, baja barayabika kugeza ikarema iheze. Baca batangura kuyafungura ayandi bakayaha abagenzi.
N’inyuma y’aho, kwipfunga gufungura amagi hari ababibandanije. Dushobora kuba tutabishimikako mu Burundi, ariko abandi, nk’abakirisu b’aba “Orthodox”, amagi ni kimwe mu mfungurwa bipfunga mu gihe c’ikarema nk’uko Ayele, umukirisu wo muri Etiyopiya yavyemeje igihe twariko turaganira.
Umwami Louis XIV wewe yatunganije ihiganwa, aho uwa mbere yaba uwamushikaniye irigi risumba ayandi yose mu yatawe mu ndwi ya Pasika mu gihugu cose.
…akaryo ko gukinisha abana
Kuva mu kinjana ca XII, ku ntwaro y’umwami Louis VII, basubirije amagi y’inkoko y’ukuri n’amagi abumvye mu mashokora, mw’isukari, canke mu mushonge (plastique). Ni ho baca batangura gukomeza umugenzo wo gukinisha abana babatuma kurondera amagi umusi wa Pasika. Mu migenzo y’ivyo bihugu, ayo magi bavuga ko aba yazanywe n’inkengeri zigaruka zivuye i Roma iyo ziba zagiye mw’ikarema. Zigarutse rero, zigenda ziraterera amagi mu vyatsi canke mu mfuruka z’inzu abana akaba ari ho bayatora.Mu Budagi, nabo bazanye umugenzo wo gukoresha, na kera cane imbere y’amagi, udukwavu. Uwo mugenzo aho wavuye, ni kubera ko urukwavu rwafatwa nk’ikimenyetso c’ukurondoka. Mu guhimbaza Pasika, n’ubukwavu barabubumba mu mashokora nabwo nyene nk’amagi, bikiyongera ku nkengeri, n’umwagazi w’intama nk’ibimenyetso bijana n’umusi wa Pasika.
Mu Bufaransa, hegereje guhimbaza Pasika, abavyeyi barategura udukino two kurondera amagi. Ivyo babitegura mu bibanza bizwi nk’amaparike, impongore, amashamba cimeza canke mu mihana i wabo. Bafata ayo magi bakayanyegeza bo nyene. Umusi wa Pasika, mu gatondo, bakarungika abana bakaja  kuyarondera, bakabaha n’utubazo bagenda barishura gushika bayatoye.
Mu Burundi, uwo mugenzo ntawuhari. Uretse mu miryango igendera ku migenzo y’i Buraya, Aziya canke Amerika boba bashira imbere amagi, ikimenyetso ca Pasika ku Barundi ni amashusho y’umusaraba, imva ya Yesu/Yesu Kristo irangaye kuko uwahahambwe yazutse. Utuganuke natwo bahana, nk’uko vyamye hambere hose, ikidahara ni urukanywa 🍻

---

## Duniya Abedi ati: “Ingoma ni ikimenyetso c’Ubutegetsi n’Intwaro”
**Date:** January 9, 2025 7:30 pm  
**URL:** https://akanyaburunga.wordpress.com/2025/01/09/duniya-abedi-ati-ingoma-ni-ikimenyetso-cubutegetsi-nintwaro/

Umurisho w’Ingoma ni intambo iryoheye ijisho Uburundi bwirata iwabwo eka mbere no mu makungu. Mu kuzivuza no mu kuzitamba, abatimbo ari bo bahebera bihebeye Ingoma bagira ibimenyetso vyinshi, bagakora n’iyindi migirwa ibiherekeza.  Umutama Duniya Abedi yaradutsatsuriye ku vyo azi ku murisho w’ingoma yatanguye kuvuza agifise imyaka 11 mu mwaka w’1982 gushika ubu. Reka umunyakaranga MpunduYera abacire ku mayange bimwe muri vyo yatwegeranirije ; nta nkeka ko vyobagirira akamaro namwe.
Hari mu giteramo ngarukakwezi Rinjora cabaye  kw’igenekerezo rya 27 Kigarama 2024, ica nyuma casozereye uwo mwaka. Imbere y’isinzi ry’Abarundi b’ingeri zose, uwo munyakaranga yabigize umwuga yatubwiye vyinshi ku ngoma abari bahari twese turajorerwa.
Ubwa mbere na mbere, twamenye ko igikoresho ndangakaranga citwa Ingoma kugira kiboneke habwirizwa kuba hakoranijwe ibintu bitatu : igiti c’umuvugangoma, kiba kimaze n’imiburiburi hagati y’imyaka 100 n’150 ; ubworozi bw’inka, kuko ata ngoma yoboneka itagira icahi, naco kikaba ari urusato rw’inka rwo kuyikana hamwe rero n’umuntu ubwiwe kuko ari we akora ivyo bikorwa vyose gushika agere kuvuza ingoma.
Ikimenyetso c’intwaro
Ingoma kandi ni icitiranwa c’Ubutegetsi canke Intwaro. Niho uzokwumva ngo “hari ku ngoma ya Mwezi, ya Mutaga canke iya Mwambutsa…”
Duniya yatwiganiye ko ingoma ziranga uko igihugu gitunganijwe canecane mu ntwaro, akabisigura ati:
Ingoma harya bazishize ku mutwe bagaca bazitambukira ari vyo bita kwirungera bisigura ubutegetsi bugendagenda mu gihugu ;
Kubera ubutegetsi bushobora guhungabanywa, ni co gituma zigenda ziyobowe n’inkinzo n’icumu vyo gukinga no kwivuna uwoshaka guhungabanya ubutegetsi ;
Ingoma iyo bazivyagije hasi baca urya mudiho n’umuhamirizo w’ingoma, baba bashaka gusigura ko ata muntu aza kudurumbanya ubutegetsi. Niho rero baca batera umuhamirizo incuro zitatu kugira barabe ko ata mwansi yinyegeje hafi babonye ata we baca batangura rero kwigina no gushinga amategeko. Aho hose uwufise icumu n’inkinzo aguma agavye kuko ata kwijajara.
Duca tuhamenyera n’ibindi vyinshi
Ibindi  yaciye atwiganira mu kiyago camaze isaha yose ni uko muri iyi ntambo y’ingoma, ikintu cose kigira insiguro kandi ikomeye, uhereye ku ngoma ubwayo
Irya ngoma igendera imbere isize amabara y’igihugu bayita inkiranya ;
Muri make izi ngoma z’abahebera bihebeye ingoma zerekana uko igihugu cari gitunganije mu vy’intwaro.
Ariko rero ikiyago carinze gihera abatari bake badashizwe, bafise ibibazo vyinshi bikeneye inyishu kandi bamwe basaba ko yogaruka bakayaga kugira ikiyago kibandanye kinonosorwa cane. Nkako, vyaragaragaye ko co kimwe na kahise k’igihugu cacu, n’imico n’imigenzo hamwe n’ibigize akaranga hari ibitavugwa kumwe, nyabuna hakwiye ibiyago vyāguye ku buryo urunganwe ruzoza ruzodusangane ubumenyi butosoye neza kandi buyagwa kumwe.

---

## Igitito: akarimi koba ako
**Date:** July 18, 2024 5:30 pm  
**URL:** https://akanyaburunga.wordpress.com/2024/07/18/igitito-akarimi-koba-ako/

Aho hambere, bateramye mu muryango, kaba ari akaryo keza ko kuyaga, babicishije mu migani, ibitito n’ibisokozo. Ayo mayagwa yari yuzuye inyigisho zidasanzwe kandi abana baca bakura bazi ikibi n’iciza, batandukanya icatsi n’ururo biciye muri iyo nturire yuzuye akanovera kadasanzwe. Kaze namwe mwiyumvirire kimwe twabateguriye uno musi.
Harabaye umugabo arongora umugoreꓹ uwo mugore aribugenga, ageze kwibaruka, ng’uyo akize gushikana gusa aca arapfa. Umwana asigaye ku ngoyi bamwita Kabindiꓹ umugabo wiwe aca yiyumvira kurongora uwundi kuko yari akiri mutoꓹ yibwira ko uno azomufasha kurera umwana yasigaye ku ngoyi.
Ntivyatevyeꓹ yararongoye uwundi mugore  baranavyarana n’umwana w’umukobwa umwe bamwita Munwaꓹ mu rugo baca baba abana babiri. Abo bana barakundana caneꓹ aho bagiye hose bama bari kumwe. Umusi umwe ꓹ baja kuvoma bagenda batwaye imibindi. Kabindi kuko ari we yarakuzeꓹ  yararemetse umubindi Munwa hanyuma na we ariremeka birakunda barataha no muhiraꓹ bashitse basanga nta numwe ahariꓹ Kabindi agerageza kwitura kugira aheze ature Munwaꓹ umubindi uca urameneka.
Kubera ko mu ka se yarasanzwe amukarira cane akanamwankaꓹ ba bana bumvikana ko bataza kuvuga na kimwe, bongera bumvikana kandi ko mu gihe yobakarira cane Munwa ari we aca yemera ko ari we yawumenye. Ntivyatevye ku mugoroba wa mugore artahaꓹ umugabo na we akirindiriye ko inka zitaha, niko guheza akabaza akaze cane uwamenye umubindi, vyakabaye kera Munwa  acaramena ibanga aravuga ko Kabindi ariwe yawumenye. N’ishavu n’akantuꓹ wa mugore arengera kuri Kabindi aramukubita gushika amwisheꓹ aca aramuburuta mushikana ahantu hari intore musi y’urugo amuhambaho. Umugabo atashe arabaza iyo umwana wiwe ari, maze umukobwa na nyina bararahira bararengwa ko batazi iyo yagiye. Iminsi irahera baragenda kurondera kwa nyina bo, sekuru, inasenge eka  mw’ibenga barabura.
Vyaratevye Munwa aja kuvoma, hageze ko yiremeka aca aterera mw’ijwi agira ati :
“Kubura kene wacu kaza kundemeka x 2“. Aca yumva akajwi kamusubiza kagira kati:
“Akarimi koba ako (x 2), hamwe wandega kwa mama, ukandegandega (x 2) bakantematema (x 2) bakanta mu ntore, imvura ynya mukuku ikankukumura, Imana nyamwengenga iranyengenga intwara mw’ibenga, akarimi koba ako “x 2)“.
Wa mwana n’ubwoba n’akantu aterera wa mubindi hasi agenda ariruka no muhira ahasanga se araheza amwiganira ko yumvise ijwi rya mukuru we igihe yari kuvoma. Se bimutera amakenga aca amubwira ko bojana akamwereka aho yamwumvise, wa mwana aja imbere, se arakurikira baragenda gushika ku mwonga , se aca yinyegeza inyuma y’agasaka, Munwa atangura guterera mu gahogo kumwe kwa mbere agira ati: “Kubura kubura kene wacu kaza kundemeka x 2“. Yongera kwumva akajwi kamusubiza kagira kati:
“Akarimi koba ako (x 2), hamwe wandega kwa mama, ukandegandega (x 2) bakantematema (x 2) bakanta mu ntore, imvura ynya mukuku ikankukumura, Imana nyamwengenga iranyengenga intwara mw’ibenga, akarimi koba ako “x 2)”.
Se ahejeje kwumva uko vyagenze aca arataha ishavu riniga asanga mugore wiwe ariko aracumba ahitana ubuhiri abumukubita mu mutwe acaracikana ubwo nyene.
Si je nohahera, hohera uwo mugore yapfuye azira ubukozi bw’ikibi.
==================================================================PS: Mukaba mwipfuza kwumva iki gitito, mwoca kuri aka gahora. Dushimire ishirahamwe Umunyinya ryatuganije aya majwi. Abadutitira: Fidès Niyonziza, Kaze Arlène na Kenguruka Clara.

---

## Ubwirakabiri : “Ibinyamasyo vyovyo bica bibonerwaho kurondoka”
**Date:** April 8, 2024 11:28 pm  
**URL:** https://akanyaburunga.wordpress.com/2024/04/08/ubwirakabiri-ibinyamasyo-vyovyo-bica-bibonerwaho-kurondoka/

Mu gihe mu bihugu bimwebimwe na canecane Uburundi bumvise ubwirakabiri bagira ubwoba, ibihugu vyinshi vyo mu burengero bw’isi vyo bibifata nk’ikirori, bagasohoka kuraba uko biriko biragenda, bifashishije ya marori yabigenewe. N’ibikoko rero, naho bitazi ubwenge, birakorwako n’ubwirakabiri, kimwe gusa, inyifato bigira ziratandukanye.
Nk’uko ibinyamakuru n’abatohoji batandukanye mu vy’ibikoko n’ibirere babivuga, igihe c’ubwirakabiri, mu bwonko bw’ibikoko haca haba intambara iri hagati y’ubushobozi ndemanwa bwo kumenya ibihe  (horlodge biologique), n’ihinduka ry’ibirere. Ni ho ibikoko bimwebimwe bica binanirwa gutahura iryo hinduka, maze bikagaragaza inyifato itamenyerewe.
Nk’uko vyandikwa n’ikinyamakuru cnews, uburorero ni bwinshi. Nk’uko vyagaragaye igihe haba ubwirakabiri mu 2017, inyifato z’ibikoko ziba zitangaje cane.Imisumbaremba ica yaduka ikiruka mw’ishamba, isake zigatangura kubika, inyoni zigahundagara zigaheba kuguruka, ubuhungarema bukiruka bugira ni mw’ijoro, ibitangurirwa bigasambura inzu zavyo, … ibinyamasyo vyovyo bica bibonerwaho bikaba birarondoka. Naho ata na hamwe babivuga, umuntu yokwibaza nimba vyoba bihuye n’uko kuri uyu wa 8 Ndamukiza 2023, ingo zigera ku 300 zashinzwe muri urya mwanya w’ubwirakabiri mu gisagara ca Russellville, Reta ya Arkansasi muri Reta Zunze Ubumwe za Amerika.
Ivyo bikumvikana cane kuko iryo hinduka ry’ikirere bukwi na bukwi ntirishoka ritahurwa n’ibikoko, maze bigatangura gukora ivyo vyahora bikora mw’ijoro.Ivyo kenshi bishika ku bikoko biba ku musozi kuko ibitungano vyovyo biba vyarahinduye uko umubiri wavyo utahura ivy’ibirere.
Ubwirakabiri nk’ubu buriko buraba bitegekanijwe ko buzosubira mu 2033, bwaheruka mu 2017, kandi umwijima wabwo wamaze umwanya munini (iminota 4 n’amasegonda 28) ugereranije n’uwo wamaze mu 2017 ( iminota 2). Mwomenya ko kuva mu mwaka w’2000 imbere y’ivuka rya Yezu Kirisu kugeza mu mwaka w’3000, ubwirakabiri buzomara umwanya muremure buzomara iminota 7 n’amasegonda 29, bukazoba ku wa 16 Mukakaro 2 186. Ubumaze kumara umwanya munini kugeza uno musi bwari ubwabaye ku wa 22 Mukakaro mu 2009, bwamaze iminota 6 n’amasegonda 39.
Aho hambere mu Burundi…
Mu migenzo y’ikirundi, ubwirakabiri bufatwa nk’agasema. Ubwashitse ku ngoma ya Mwezi Gisabo, Bijoga Bikata mu mbibe, bufatwa nk’imburi y’amakuba igihugu cigeze kugira, amahano ingoma y’uwo mwami yari ashaje cane yagize. Bivugwa ko imbere y’uko haza ikiza c’inzige zatemye zitongora imirima, canke uruzuba rwabaye ku ngoma ya Mwezi, hose hatanguye ubwirakabiri nk’uko abakurambere bagiye baravyigana babishingira intahe.
Baravuga ko no mu nyuma, mu magume Uburundi bwagiye buracamwo, haja harabanza kuza ubwirakabiri nk’imburi.Mwomenya ko Abarundi b’aho hambere bobo kubera batari bwubure ubuhinga bwo gukora amarori yagenewe kuraba ubwirakabiri, bari batoye ubuhinga bwo kuburabira mu mazi. Mu gutera ubwoba abantu nabo kugira ntibaburabe, bavuga ko uwaburaba canke ubwirakabiri bukamusanga hanze, yaca acika inkende, canke yari umuhungu agaca acika umukobwa, canke yari umukobwa agacika umuhungu. Benshi babwiketse baca biruka kwinyegeza.  Mu kubimenyesha, bavuza ingoma bahererekanya kugeza igihugu cose cinyegeje.

---

## “Giciye” : haca igiki ? Iryo jambo risigura iki?
**Date:** March 8, 2024 9:17 pm  
**URL:** https://akanyaburunga.wordpress.com/2024/03/08/giciye-haca-igiki-iryo-jambo-risigura-iki/

Mu mvugo y’Ikirundi, na canecane mu mvyino z’agahogo k’abarundi, turamenyereye kwumva mu bitero bashiramwo ngo “ ngende giciye”, “turagenda giciye”, …. Abarutse ubu riradusiga, kuko hari n’ayandi majambo tudashoka dutahura avugwa mu Kirundi. None iryo jambo ryoba risigura iki? Ico gica coco ni igiki? Tubasabikanirize insiguro twahawe n’abakurambere twayaze.
Ku batararyomva, bokwumviriza uruvyino rwakunzwe cane rw’umugwi ndangakaranga Higa, rwavyinywe n’abana bakiri bato ico gihe rwitwa Yoronimu. Muri urwo ruvyino, iryo jambo ryarakoreshejwe. No mu ruvyino rwa Giramahoro, Ngoma ya Ruhinda, iryo jambo ryarakoreshejwe.
Uwatumye dukora aya matohoza kuri iryo jambo, ni uko hari uwagize amakenga ko barya bana mu buto bwabo batatahura amajambo bariko baravuga yose. Ko abarikoresheje boba baratahura insiguro yaryo, si co tuja kurabira hamwe. Bararirimvye, badutuma dukurira mu karanga kandi twumva akadiho k’iwacu banabuza amajamboi amwe amwe adapfa. Mbega iyo batarikoresha tuba turiko tuganira kuki?
None ico gica ni igiki?
Mu Burundi, ibikorwa bihuza abantu bakaja hamwe nko kuvyina no gutamba, bisanzwe bihabwa ikibanza kinini cane mu biruhura umuntu naho yoba afise ikimudundumiye ku mutima. Aho hambere rero, abantu barărama ku nama abakiri bato bagatamba cane bidagadura, bakikura ibinyugunyugu cane.
No mu migirwa yo kubandwa no guterekera, ivyigwa vyarerekanye ko hari ibintu vyafasha umuntu atamerewe neza afise ibigummbagumba canke ibiroroge vyamurengeye, bamubandiwe bikagabanya uburemere, agakira.
Ntiwtokwibagira kandi ko Abarundi baha ikibanza kinini kuyaga, kunywana bimwe bikwiye, ivyo bigatumwa no kugenderanira, baranayamaze ko agafuni kabagara ubumwe ari akarenge.
“Ikigumbagumba” canke “ikiroroge”
Ku bw’umukurambere twayaze, ico gica rero ni ikigumbagumba kiba canize umuntu, iyo yidagaduye rero bikwiye abishizeko umutwe n’umutima, nta kibuza ko gica, akumva icari ku mutima kirururutse. Icari kimudundumiye kubera kubura uwo mwanya wo kwidagadura, ushobora kuba ari umwitwarariko n’ibindi, bica bigabanuka umuntu akaruhuka. Baca bavuga ngo “kiraciye”.
Aha, uwoturusha gutohoza yotubariza ko hamwe bavuga ngo turabica bicike vyoba babikuye ng’aho. Nta kiravyemeza dufise kuko uwo mukurambere twayaze we yaravyemeje ariko akekeranya.
Ikindi kivugwa, ni ikiroroge. Muti ico naco ni igiki ? Ni urukumbuzi rwa cane, inkumbu nyinshi ugirira icuti canke umuvukanyi. Iyo zabaye umiurengera, zirahagarara ku mutima w’umuntu akumva umenga zigiye kumuniga. Niho mu mvyino  zindi twumva ibitero ngo “ikiroroge kiraniga”.
Abandi nabo bati ni “igicugu”
Uwundi mukurambere nawe avuga ko nyabuna ikivugwa muri iyo mvugo ari igicugu. Ico naco ni igihe c’umusi kiri mu mwanya w’ijoro, igihe kirenganye abantu baca batangura kuvyuka bifatira ingendo kugira izuba rimene ijuru banzaganije imisozi. Abo baba ari abafise ingendo. Uwo, avuga ko muri izo mvyino zose, bavuga ko baterama bagataha igicugu giciye, muri make, batahe bukeye kubera bahimbawe.
Nkako, mu ruvyino “Iyo ntamba” rw’umugwi ndangakaranga Giramahoro, hoho baratomora neza mu gatero kagira indwi, bavuga bati: “igicugu kiraciye, ntamba we”. Aho turumva neza rukozi rwakoreshejwe ko ari igicugu cavuzwe.
Izo nsiguro zose uzumvirije usanga ari zo, ku buryo womenga ni rya jambo rimwe risigura menshi. Ariko iritomoye neza ryoba ryoroshe gutahurika ni irivuga igicugu kuko aho hambere abantu bagiye kuramukanya, baranywa bagatamba, bagataha bukeye canke butanguye kwenzura. Kira noneho, n’ikiyago kibaye kirekire kiba caryoshe, iyo hariko hayaga abasanganywe: incuti, abavukanyi, umwana na nyina.

---

## Ukuresha kw’aho hambere: akamaro k’akabuye…
**Date:** February 13, 2019 12:25 pm  
**URL:** https://akanyaburunga.wordpress.com/2019/02/13/ukuresha-kwaho-hambere-akamaro-kakabuye/

Ubuhinga bwa none bwaroroheje ibintu vyinshi. No kuresha birimwo. Mwari muzi ukuntu aho hambere vyari bigoye? N’igihe ibintu vyo kuzanira abageni abahungu biviriyeho, kuresha vyagumye bigoye; ari agahambaye. Umviriza amakuba bacamwo kugira batebe bashike aho barushinga.
Pic.: akanyaburunga
“Slt! Aka kanimero  sinzi uwakampaye, nashaka kubamenya….”; “Mbega burya ndakuzi hehe sista? C’est pas la première fois ndakubona”; “ Par hazard urazi ko nkeneye rendez-vous yawe?…. »,  n’ibindi n’ibindi. Ayo niyo majambo akunze gukoreshwa n’imisore myinshi mu gutangura kuganira n’abakobwa wanashaka bahuye iryambere.  Aratora inomero y’umukobwa hanyuma akamusomborotsa gushika bahanye isango bagahura iryambere bagasubira irya kabiri gurtyo gurtyo bagahereza gukundana.
Aho hambere ho ntivyari uko. Umukobwa kugira utebe ubone uramushikiriye muganire waba wagiye gutega ku nzira ija kuvima  imyaka n’iyindi; waranditse amakete amwe ashika ayandi adashika ( aho hari ku bize) canke mbere warakeje inkere nk’uko benshi babivuga.
Akamaro k’ibibanza bimwe bimwe…
Abantu benshi bakundana mu bihe biheze baba bahuriye kw’ishure. Ngo baba biga hamwe bagataha bajana inzira imwe, umuhungu akihweza umukobwa yamugomwa agaca yitora umusi umwe akamwandikira agakete akakarungikana mugenziwe canke akakamwihera we nyene mu ntoke ariko atamuravye mu maso. Ngo amwishuye, vyaca bibandanya uko urukundo rukarama.
Abatize nabo benshi ngo bahurira kw’isengero canke kw’isoko. Ngo baba bafise ico bashora canke batagifise, abasore (eka mbere n’inkumi) baragenda mu kaguriro bahuye n’uwo biyumvamwo bagafatana uko ibisigaye bikagirwa n’amasango baja barahana. Ngo no ku masengero kwari uko nyene. Barasenga imisa y’abiyoga (imisa ya kabiri) hanyuma bagaca bahura isohotse ikiyago kikaba umunoni ingo zigashingwa zikaguma.
Uri umunyabwoba naho….
Uri umunyabwoba vyaba biguhanze. Umugabo Adelino twayaze yambwiye ko yari afise ubwoba bakimurangira uwo aja kuresha.  Yampaye inkuru y’uko vyamuhanze: “Naragiye ndatetemera, ndabura ico ndamubwira. Ntakubesha, niwe yanyibwiriye n’urupfasoni rwinshi ati ndabona ushaka kundesha. Aho urwuya rwaca irya n’ino. Igitima ari gigi. Abivuze nca ndamwankira kuko natinya ko yoca anyankira nkamaramara. Ahubwo nca ndiruka ndamusiga mu mucamo nari aho twari duhuriye. Mu nyuma niho nasubiyeyo ndarya umutima amenyo ndamubwira nyakuntunga aca aremera.” Si Adelino gusa benshi vyama vyagenze uko. Akagenda akagaruka atavuze icamujanye.
Igikorwa c’Umuranzi
Co kimwe no mu myaka ya kera, n’imbere y’umuzo w’uduhamagazo ngendanwa umuranzi yari afise ikibanza kidasanzwe mu guhuza imiryango. Kera yategerezwa kuba yaragenzuye neza iyo miryango ibiri akaba azi ko iri bwereranire. N’inyuma yaho vyagumye uko nyene. Iyo hajemwo umuranzi vyaba vyoroshe kandi vyisoneye. Yari umuhuza wa bose. Niwe yanatunganya n’aho bahurira kugira bagire umugirwa wo kurabana.
Matiyasi avuga ko umusi wa mbere abona umugeni bamurangiye hari kw’ikutaniro (mu mahwane y’ibarabara). Aho umuranzi yari yabateguriye. Ngo ntibayaze na gatoya mugabo ko  umuranzi yaba yabahuje umwe wese akaba azi icamuzanye ngo bagiye bahejeje bahana isango ryo kuja kwifotoza. N’uw’ubwoba nta ngorane yagira iyo yaciye ku muranzi.
Akamararungu (copinage) ko kagenda gute?
Ibi vyagirwa n’abageze mu myaka y’ubuyabaga. Aha ab’ubu bacaniriwe cane baca bafata agahamagazo bakandika canke bagahamagara abo baba baramarana irungu, abandi bobo ntiboroherwa.  Baca bagenda ahantu bazi bahora bahurira n’abakobwa nko ku nzira iva kw’isoko kuvoma, kw’ishure canke kw’isengero; bakaraba ko hari uwo bobona baba baramenesha ibintu yikoreye canke bakaba barasororera ijisho nk’uko umutama umwe yabimbwiye.
Mu gisagara, abo twayaze bambwiye ko bitari vyoroshe. Naho kubera inzira zaba zuzuye abahita benshi, kandi hari uruja n’uruza rwinshi, ngo baja ku rupangu bazi ko hari umukobwa. Bagakora ibishoboka vyose bakamutora atawo mu rupangu wundi abiciye n’ikanda. N’iyo umukobwa mwamenyanye ntivyoroha ko muhana isango.
None babikora bate?
Adolf, ni umugabo w’imyaka 35 yavukiye kandi akurira mu gisagara ca Bujumbura. Ku vyerekeye ugukundana kwiwe ( copinage) biratwengeje cane nk’uko avyivugira.  “ Natanguye kuresha mfise imyaka mike cane. Nari aga smart boy.  Umukobwa twavugana rimwe nagenda yanyemeye. Yari fye!. Mugabo ingorane nagize kwari ukuntu dufata isango n’aho duhurira. D’abord, wategerezwa kubikora kwa jeu nyene kugira abavyeyi ntibabimenye. Aho ikintu camfashije natunzwe n’agahwa n’akabuye.”
Ivyo vyabaye imbere gatoya y’uko uduhamagazo ngendanwa tuza. Ngo kenshi babikora bamaze kuvugana n’umukobwa. Nk’iyo bigana canke basenga hamwe.  Barumvikana n’umukobwa bakundana ati isaha iyi ndaja kuza, ndatera akabuye kw’ibati iwanyu hanyuma uce usohoka. N’agahwa nako kwari uko nyene. Yahenga isaha bavuganye igeze agaca aza hafi y’iwabo agakobereza.  “Nagira amakuba iyo tutavuganye. Ariko naho hari aho nagira amahirwe ngatera nkaja mbona arasohotse kuko yari yamaze kumenya akajede. Iyo atahari naho …” ( agatwengo). Adolf arangiza avuga ko avyibutse atwenga cane.

---

## « Aramara inyota » , uruvyino rushasha rw’ umugwi Amagaba
**Date:** November 7, 2018 9:03 pm  
**URL:** https://akanyaburunga.wordpress.com/2018/11/07/aramara-inyota-uruvyino-rushasha-rw-umugwi-amagaba/

Imigwi ndangakaranga ikorera mu Burundi ntisiba kwita ku rutare ngo iterere mw’iterambere ry’akaranganga k’uburundi. Umugwi amagaba uri muri iyo mirwi idasinzira, irara ibona kugira izina ry’abarundi ribandanye riyagwa mu makungu. Inyuma y’igiteramo Umukozo caryoheye abantu benshi, ubu naho bazanye ikindi gikorwa.
Ishusho y’uruvyino rushasha rw’Amagaba
Kuri uwu wa kane igenekerezo rya 8 munyonyo 2018, umugwi ndangakaranga Amagaba uzoshira ahabona uruvyino «  Aramara inyota ». Nk’uko mu bimenyereye, bakunze kurucisha ku mbuga ngurukanabumenyi canecane kuri Youtube. N’ubu rero, niko bazobikora.
Ejo aho bukera, bazorushira ku ngurukanabumenyi bongere bace mu maradiyo atandukanye mu biganiro bavuga ibijanye n’urwo ruvyino ruryoshe cane. Abarundi bazoronka akaryo ko kwumva umudiho n’akanovera k’urwo ruvyino na benerwo bishimira.
Ngo ni uruvyino ruryoshe cane rwahinyanyuwe n’umuhinyanyuzi azwi cane mu muziki w’Uburundi Amir Pro ; nk’uko Innocent abivuga rukaba rutagira agatotsi na kamwe.
None urwo ruvyino ruvuga iki ?
Bati amaso y’uwundi ntagushimira umugeni. Ariko n’aho rutaraja ahabona, abariko bararukora baduhonje ico uruvyino ruvuga ariko ntibashimye kubivuga vyose. Kukaba nkako twoba tubagabanirije ibishobisho.
Ngo urwo ruvyino rwerekeye urukundo rw’umusore n’inkumi bagiye kubana akaramata. Kubera umubano mwiza n’ukuntu umusore yashimye iyo nkumi aca avuga ko imara inyota.
Ibirenze aho ni ejo aho bukera ku maradiyo n’imboneshakure iri ku ngurukanabumenyi.

---

## #Inkingi z’akaranga: Ntiharirizwa Innocent, ruremeshangabo mu mugwi ndangakaranga “Amagaba”
**Date:** October 3, 2018 5:50 pm  
**URL:** https://akanyaburunga.wordpress.com/2018/10/03/inkingi-zakaranga-ntiharirizwa-innocent-ruremeshangabo-mu-mugwi-ndangakaranga-amagaba/

Afise ijwi ridasanzwe. Ahibongoje abantu bata amacumu. Iyo ari mu giteramo ntawutaha kitarangiye kuko atosiga iyo ntarambira yandamye kunezereza abatumire. Imvyino ziwe zifise akanovera kadasanzwe kandi zimaze gutahukana ubushimwe bwinshi. Uwo ni Innocent Ntiharirizwa batazira Busokoza umunyakaranga ari mu mugwi ndangakaranga Amagaba. Menya vyinshi kuri iyo ntwari y’akaranga.
Ntiharirizwa I.
Uwo muvyinyi, umwanditsi akaba n’umutimbo yataye uruzogi muri komine Ndava y’intara ya Mwaro. Ni ingabirano ku bavyeyi Ndayisenga Christophe na Bimazubute Euphemie. Yakuriye mu gisagara ca Bujumbura ku musase wa Mukaza aho yakuze abona mu micungararo abahungu bavuza ingoma akabikunda cane. Aho yakunda kuzibona mu kinanira aho bita “Centre Wallis”. Umutama juvent Sanganiye niwe yigisha abatimbo bakiri bato ari nawe yatumye uwo mukunzi w’akaranga yinjira mu murwi wiwe Rukinzo Legacy aca akurira muri wo. Mu nyuma niho bamubwira ko afise ingabirano yo kuvyina, niko guca yinjira mu mugwi “Abaragwakaranga” wari usanzwemwo abandi bagenzi biwe. Ibanga ryo kuvyina arikura aho.
Kuva akiri muto n’igihe cose yariko avuza ingoma, na canecane aho atanguriye ibanga ry’ukuvyina yagumye yiga n’ibindi bicurarangisho vy’ikirundi. Yize umuduri, ikembe, n’ibindi. Abamwigisha ni abarigumije bemewe hano mu gihugu cacu. Abo nabo uwuza imbere ni mutama Torobeka Joseph yavyinye “Je Rufuku rwa Ngana”, Antoine (Kankundiye we), Cyrille, Baby John, Rurakomba wo mu Mabano na Gregoire twari tumenyereye avuza ikinanda (piano) n’abana ku mboneshakure y’igihugu. Abo bose aguma abashimira cane kuko bamufashije bidasanzwe.
Ishingwa ry’umugwi amagaba
Ari kumwe n’abandi bagenzi (imisore n’inkumi) bakunda akaranga, bagiye inama yo gushinga umugwi ndangakaranga ufise intumbero tubona uno munsi ku mbuga koraniro n’imboneshakure. Bipfuza gushinga ishirahamwe rimwe ry’akarorero mu Burundi, muri Afurika eka mbere no mu makungu. Niko gushinga umugwi ubahuza bose mu ngabire zose bafise: amajwi atosoye, ubuhinga bwo kuvuza ivyuma, n’ibindi. Batanguye ibikorwa igenekerezo rya 5 Rusama 2014. Mu minsi ya mbere vyaragoranye kubera ibihe igihugu carimwo ariko kuva 2016 nk’uko Stephanie Soleansky yahora aserukira ikigo ndangamico c’abafaransa avyemeza, uwo mugwi ntiwasivye kwerekana ibitangaza mu kuzana dushasha mu karanga n’umudiho w’ikirundi.
Bariyumviriye izina bita uwo mugwi baca bahuriza kw’izina “Amagǎba”. Izina rikomoka kw’igǎba, icumu baha samuragwa, ari naryo ryamye riranga abashingantahe. Ni rirya cumu riherekeza abatimbo canke rikabaja imbere. Kubw’abo banyakaranga, igaba ni ikimenyetso cereka “ubutore n’ubutwari”. Kubera bari benshi baciye bitwa Amagǎba.
Umukozi adasanzwe…
Abamuzi bemeza ko ari umukozi adasanzwe kandi ataruha. Baratangara ukuntu afatanya ibikorwa vy’akaranga n’ivyo kwubakisha inzu; ari navyo afitiye impamyabushobozi yaronkeye kuri Kaminuza yitiriwe Ntare Rugamba. Nk’uko avyiyemerera, amaze kwandika imvyino zigera kuri 15 muri izo hakaba hamaze gusohoka: Amagaba na Burundi. Ubutwari bw’iwe n’ubushobozi buguma bugaragara mu bikorwa vy’umugwi Amagaba, no mu giteramo “Umukozo” ( C’incuro ya mbere) yarerekanye ubuhinga budasanzwe aho yabonetse atamba ingoma, intore, avyina ,…
Uruvyino Amagaba rwanitswe na Ntiharirizwa Innocent
Ngo ntibimugora kwiyumvira uruvyino. Bimuzamwo aho aba ari hose: mu muduga, mu nzira, aruhutse, eka umwanya wose. Imvyino ziwe zirimwo impanuro zidasanzwe kandi zose ziba zifise inkabuzo ikomeye ituma ayandika. Nk’uruvyino Amagaba yarucishijemwo impanuro abakuru baha abana babo aho avugamwo amajambo sekuru wiwe yahora amubwira kera. Uruvyino Burundi rushasha yagomvye avuge ubwiza bw’igihugu eka mbere anashiremwo amazina y’abami yibaza ko abantu bariko basa n’abibagira.
Yipfuza kubeshwaho n’akaranga…
Uwo munyakaranga arashima cane intambwe umugwi yatanguje ugezeko aho abona bashoboye gukundisha akaranga k’uburundi abanyagisagara bahora batakitayeho. Uno munsi arashima kuko benshi barabihurumbira. Ngo arizeye ko vuba n’abaririmvyi b’umuziki kizungu bazoteba bakabona akanovera k’umudiho kirundi bakagaruka bagasohora indirimbo ziryoshe mu mayaya, urwedengwe n’iyindi midiho. Mu vyipfuzo vy’iwe, arashaka kubona atakindi kintu akora. Ashaka ko akaranga ari wo mwuga yotorana. Yipfuza guseruka mumakungu nk’umuririmvyi (umuvyinyi) w’umurundi akakigwa kumuntu adasanzwe.
Kugira ngo ashike ku co yipfuza, hari ibintu bitari bike bikenewe ari naho anegura abantu bataramenya akamaro k’akaranga. Ku bw’iwe, ntakindi abarundi babamwo abambere kw’si atari akaranga. Niho aboneraho gutera akamo ababishoboye ngo biteho akaranga bimwe bihagije. Agasaba abantu batunganya ibiteramo bikomakomeye ngo baje baraha ikibanza akaranga. Atari abarundi bo nyene bahaye agaciro akaranga kabo, ntabandi bazobikora. Abategura amasabukuru bogerageza bagashiramwo imico y’iwacu. Ngo amaradiyo n’ibimenyeshamakuru navyo vyogerageza bigaha ikibanza kinini akaranga k’iwacu no kugahayagiza. Nayo Reta, ngo yogerageza igafasha biboneka abariko barateza imbere akaranga.
Sangira:
Click to share on X (Opens in new window)
X

Click to share on Facebook (Opens in new window)
Facebook

Click to share on WhatsApp (Opens in new window)
WhatsApp

Click to print (Opens in new window)
Print

Click to email a link to a friend (Opens in new window)
Email
Like Loading...

Related

---

## #Inkingi z’akaranga:Nkurunziza Fabrice, nyene uruvyino rwakunzwe cane “Vyagira muri beza”
**Date:** June 18, 2018 9:07 pm  
**URL:** https://akanyaburunga.wordpress.com/2018/06/18/inkingi-zakarangankurunziza-fabrice-nyene-uruvyino-rwakunzwe-cane-vyagira-muri-beza/

Bakubwiye umwe aho ateramiye ata rungu aho ateye ikirenge harenguka akamwemwe, umwe atera ntateterwe ngo abure abitabira, yahibongoza ibinyanya bikanyaragasa binyeguruka mu bo vyizirikiyemwo bagataha biyereka; uwo si uwundi ni umunyakaranga Fabrice Nkurunziza yanditse yongera avyina imvyino y’akanovera “ Vyagira muri beza” idasiba kuvuzwa mu manza z’igihugu cose. Twaganiriye ku buzima bwiwe bw’akaranga.
Yambaye imbega imbere yo guteramisha abantu
Ngo icatumye atangura kwitaho akaranga, ni uko yavukiye mu muryango ukunda kuvyina kandi nawe nyene bikamuryohera. Ngo amaze guca ubwenge, yasanze bishobora no kuba umwuga utunga umuntu ukamuteza imbere.  Ngo yarumviriza imvyino z’umugwi ndangakaranga Abagumyabanga zikamuryohera cane. Ngo niko guca ahitamwo inzira yo gukomeza akaranga ka ba sogokuru na ba sogokuruza kugira ntikazogende akagirire kandi ashoboye kugateza imbere; na rirya gashobora kumuteza imbere we n’igihugu camwibarutse. Ngo wewe kuvyina no kwandika imvyino biri mu maraso, ntibimugora kubifatanya n’ibindi akora n’aho bigoye (akora mu vy’ubuhinga bwa none ababizi barazi ko bisaba umwanya munini). Ariko we ntabiburira umwanya. Arashobora kuvyuka akavyukana uruvyino rushasha, akazi gaheze akarwandika rugasohoka ruryohoye cane.
None uwo munyakaranga ni nde?
Uwo aherutse kwubaka urwiwe yavukiye ku gacimbiri nyarumanga, ku muzozi Kiyange wa komine Gisozi, mu ntara ya Mwaro. Yize amashure matomato aho nyene i Kiyange aca abandaniriza ayisubuye i Nyakararo imbere yo kuja i Gitega kuri Lycée Musinzira. Arangije yaraje i Bujumbura aho yarangirije amashure ya Kaminuza. Mu 2009 niho yatangura kuja mu vy’akaranga aca yinyira mu murwi ndangakaranga Ihunja aho akiri n’ubu. Akorera ikigo Amagara mu ngo n’iterambere ( Village Health Works) kiri mu Kigutu I Vyanda mu ntara ya Bururi aho arongoye umugwi w’imico n’akaranga hamwe n’ivyinkino  n’Imicokama, agakora no mu vy’ubuhinga bwa none.
Ibikorwa amaze gushira ahabona
Ibikorwa vya mbere yahereyeko nk’uko abamuzi mu mashure yisumbuye na matomato babivuga ngo ni ugusubiramwo imvyino zaca ku maradiyo mi myaka y’2000 akazishira mu majambo yabaryohera bari mw’ikarashishi. Umwe mu bo biganye yambwiye ati: “Tweho ntituzi ingene yabikora. Yarashobora kugenda aravyina tukagenda ibirometero bitanu vyose atawumwakiriye”. N’igihe aziye i Bujumbura yarakunzwe cane kuko karyosha ikarashishi mu migwi itandukanye.
Ibindi bikorwa yabikoreye mu mugwi ndangakaranga Ihunja. Mu nkurikirane zose z’uwo mugwi, imvyino za Fabrice Nkurunziza ni izi zikurikira: Vyagira muri beza, Soma rusose, Nyaruka urabe ihunja,Tubahaye mwiriye, Basasire izo ndava, Nzimanira abantu, Nkundira ndakwigine, Ducandagishe ibibondo, n’izindi zitarasohoka.  No mu kigo akoramwo ubu amaze gukora imvyino zitari nke. Aha twovuga: Village health works, Kari akaranga, Dukomeze indero, Amahoro azorama, Gupimisha imbanyi, Kurondoka ku rugero, Vumera, Dukomeze akaranga.
“Bashitsi beza” canke “Vyagira muri beza?”
Urwo ruvyino rwarakunzwe cane. Na nyene kuruvyina ngo ni rwo akunda kurusha izindi. Amazu y’imanza yose yo mu gisagara no hagati mu gihugu nta n’imwe itarufise. Mu duhamagazo, mu mashini z’abantu, hose urusangamwo. Benshi barwita Bashitsi beza ariko izina ryarwo ni Vyagira muri beza.  Ngo ntirwamutwaye umwanya munini mu kurukora.
“Urwo ruvyino ndibuka ko narwanditse isaha icenda z’ijoro nari nikanguye nca numva mvyukanye ingero n’amajambo yerekeye ubukwe. Ico gihe nari ahantu hari amatara naciye mvyuka nandika ibitero bine naraye ndabimaze. Ibindi navyongeyeko bukeye ruca rurahera. Nta munsi rwantwaye.
Ko ruzoryoha naravyumlva kubera ingoga narukorana uwo mwanya muto narukoze narumva neza ko amajambo ariko arisuka yarayaryoheye ugutwi agashikira n’umutima. Hagera mu ngero yarwo naho nkumva irarengeje. Sinatangaye cane kubona rwarakunzwe cane n’ubu rukaba rugifise akanovera kadasanzwe ku rubuga.”
Akamo atera abarundi
Uwo munyakaranga n’ubu aracavyina. Arabandanya kwandika no gutunganya imvyino nshasha. Ngo aripfuza kuba imboneza mu kugarukira akaranga k’igihugu, asasagaze umudiho kavukire n’akanovera kawo mu gihugu no mu makungu. Anatera akamo abarundi ngo biteho kandi bashigikire ivyino kavukire bareke kwishinga iziva mu mahanga. Nabo abavyinyi ngo ntibadebukirwe kuko bitebe bitebuke uwo mwuga uzoteba ubatunge.
Ngo ikimubabaza ni uko ibikorwa vy’abavyinyi (co kimwe n’abanyatugenegene bose) bidakingiwe, abavyinyi ntibafatwe mu mugongo kandi ukamengo abantu nta gaciro baha umuziki kavukire kandi ariwo uduha iteka mu makungu. Aha agirako ashima itegeko leta isherutse gushiraho ryo gukingira ibikorwa mvabwenge agasaba ko ryokurikizwa mbere akipfuza ko leta yofata mu mugongo abakora umuziki kavukire.
Mu kubirindira abandanya ateramisha abantu mu gutwikurura no mu zindi manza, yivuga canke ahibongoza.

---

## Masabarakiza, Imana ikwakire mu bwami bwayo!
**Date:** June 15, 2018 11:22 pm  
**URL:** https://akanyaburunga.wordpress.com/2018/06/15/masabarakiza-imana-ikwakire-mu-bwami-bwayo/

Kuri uyu wa 11 ruheshi 2018, Uburundi bwarabuze umushingantahe w’ijunja n’ijambo. Umukozi wa kaminuza nderabigisha Masabarakiza Emile.  Uwo yari umunyakaranga adasanzwe yateje imbere akaranga k’Uburundi, yama ateramisha abantu mu manza zitandukanye z’igihugu canke z’ilmiryango. Uburundi bwarabuze.
Ishusho: Facebook
Ijwi ryawe twakuze turyumva kw’iradiyo nkuru y’igihugu cacu. Ijwi rirongorotse riryoheye ugutwi, akenshi ryama riherekeza amakuru iyo bugorovye. Uruvyino rwawe rutanguye kuvuga, ababanyi hamwe n’abagenzi bararyoherwa cane. Rwapfa gutangura, bose bakegereza iradiyo n’akamwemwe kenshi. Abatagira insamirizi baraja no kuyisembera bumvise utanguye guhibongoza na kagahogo kawe. Bukeye ku mitumba, wumva abato n’abakuru baziherera inyuma bazisubiramwo.
Numvise ijwi gusa, nibwira ko uwo muntu ategerezwa kuba ari uwahezagiwe, ameze neza… Sinihenda kuko mu nyuma naramenye ko mu buzima bwawe wari umuntu ashwashwanutse, umugwaneza, akunda ikiyago, akunda guteramisha abandi na ntaryo. Waryosha ikiyago. Ni naco gituma bakugomwe ukaguma ukaja uraryosha ibirori vyinshi vyaba mu gihugu. Numvise ko washengeye numvise umubabaro mwinshi, numva Uburundi buhekutse. Burabuze imboneza mu karanga.
Wari akarorero keza
Sinovuga ngo niwe wantumye nitaho ivy’akaranga. Sinzi iyo nabikuye. Bishobora kuba biva kuri Siokuru yavuga amazina y’ubuhizi n’ubu nkivuga canke ahandi; ariko mu vyantumye ndakabandanya, imvyino zawe zirimwo. Akanovera kazo katumye numva uburyohe bw’agahogo k’abarundi. Urukundo rw’akaranga natanguye kurugaragaza mu 2006 ndi mu mashure yisumbuye. Aho ngiriye muri kaminuza, naciye ninjira mu mugwi ndangakaranga, aho hose imvyino tuguma tuzikoresha. Nta nkeka ko wari akarorero keza.
Ni umubabaro kuri jewe kuri jewe kuko ntashoboye kukubona ukiri muzima. Nari naripfuje kenshi kukubona nkakwibariza utubazo twinshi nari mfise ku bujanye n’akaranga k’Uburundi. Ko ariko vyari vyanditswe ntakundi vyari kugenda. Ariko ntaco nzoja ndumviriza Muteteri, n’izindi mvyino udusigiye.
Turahomvye cane kubona Tube turarinjora (2008) Vol 1 kidakurikiwe n’ibindi bitabu vyinshi. KO wari waradukunze ukabona koko ko “ugutwenga bizana umunezero, umunezero ugatyorora umutima, umutima mwiza ukorosha ubuzima” ukaduha igitabu co gutwenza, ntitwari kukurambana. Birababaje kandi  kubona ugiye utarabona ishirwa mu ngiro ry’ingingo iha agateka abakora ibikorwa mva bwenge ngo ugire ico usaruye ku mpetso waduhetsemwo nawe.
Ugiye twari tukigukeneye ariko ntakundi. Ese umunezero wamye wipfuriza abarundi wokwama uranga abasigaye. Ukurinjora wagumye usasagaza kukama kuranga abarundi twese. Genda uruhuke neza !

---

